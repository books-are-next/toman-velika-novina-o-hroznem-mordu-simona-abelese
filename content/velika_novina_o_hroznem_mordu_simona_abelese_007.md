---
contentType: prose
---

<section>

## Poznámka

Děkuji za důvěru a vstřícnost všem, kdo mi umožnili nahlédnout do příběhu Šimona Abelese na základě svých znalostí a dobré vůle, tedy Marii Vachenauerové, autorce knihy _Der Fall Simon Abeles_, Štěpánu Filipcovi z kostela Panny Marie před Týnem, Petru Velemínskému z Národního muzea, Vladimíru Matinovi z Policie ČR, Jiřímu Šindelářovi z firmy Geo-cz, Aleně Cypriánové z oddělení soudního lékařství Nemocnice Na Bulovce, Miluši Dobisíkové z Antropologického ústavu, Lubomíru Novotnému z Palackého univerzity, Danielu Soukupovi z Ústavu pro českou literaturu, Vivianě Falkové, Offeru Arbesovi a Davidu Kopřivovi.

Poděkování za cenné rady ohledně formování příběhu a za kritické připomínky patří Lence Sobotové, Lence Pokorné, Lukáši Přibylovi, Ivetě Coufalové, Editě Vaníčkové Makosové a mým synům Danielovi a Samuelovi.

Některé postavy v knize nesou skutečná jména aktérů, vytvořil jsem je však relativně nezávisle na jejich reálných předlohách.

Popis procesu Lazara Abelese a Löbla Kurtzhandla se opírá zejména o knihu Marie Vachenauerové _Der Fall Simon Abeles_ a o práci Lubomíra Novotného _Kauza „Abeles“, Příklad řízení v trestní věci před apelačním soudem na sklonku 17. století._ Jako informační zdroj jsem použil také anonymní _Inquisitorní process_ z roku 1696.

Základní představu o motivech a okolnostech židovských konverzí jsem získal především z knihy E. Carlebachové _Divided Souls._ Odvolávky Lazara Abelese na Talmud čerpají z knihy A. Cohena _Talmud pro každého._ Nápisy na náhrobcích Starého židovského hřbitova figurující v příběhu byly inspirovány překlady tamních náhrobních textů z knihy O. Munelese _Starý židovský hřbitov v Praze_, v některých případech jsem použil přímé citace.

Informace k náhrobkům v Týnském chrámu pocházejí z knih _Hlavní farní chrám Nanebevzetí Panny Marie před Týnem ve starém městě Pražském, jeho osudy, historické, starožitné a umělecké památnosti_ K. V. Zapa a _Chrám Matky Boží před Týnem_ L. Kessnera.

Pasážím z dopisů jezuity Matěje posloužily jako vzor listy českých jezuitů z knihy Z. Kalisty _Cesty ve znamení kříže._ Někdy jsem převzal i metafory, s jejichž pomocí se snažili popsat nevídanou jihoamerickou realitu. Matějova misie na Maraňonu byla volně inspirována příběhem českého jezuity Samuela Fritze, a to podle jeho vlastních textů, uvedených v knize _Cesty ve znamení kříže_ i v publikaci _Samuel Fritz – české stopy na březích Amazonky_ K. Šimkové Broukalové a V. Šimka.

Popis techniky knihtisku stojí na informacích z _Encyklopedie knihy_ P. Voita.

Matějova slova o knihtisku jako Božím vynálezu a o ďábelském původu soudnictví jsou variací na pasáž, v níž Rabelaisův Gargantua píše Pantagruelovi: „Užívá se tisků tak úhledných a správných, které byly vynalezeny za mého věku božím vnuknutím, jako naopak zase dělostřelectvo navedením ďábelským.“

</section>
