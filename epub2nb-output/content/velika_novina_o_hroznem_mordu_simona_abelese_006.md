---
contentType: prose
---

Šimon Albrecht 0.

  

Sedí natolik zpříma, až se jeho záda nedotýkají opěradla, a nespouští pohled z monitoru. S jednou rukou na myši, s druhou na klávesnici. Svaly má napjaté, jako by měl každou chvíli vyskočit. Jeho tvář v bledém přísvitu zpopelavěla, zato oči se v odlesku monitoru rozehrály. Zpoza rohu budovy vyběhne voják s namířeným samopalem. Pohybem myši ho dostane do zaměřovače, ucítí vlnu vzrušení a zároveň zvláštní klid. Mohl by být tím vojákem, ovšem teď patří k druhé straně. Ukazovákem stiskne levé tlačítko. Obraz se ale zachvěje, výhled mu zkropí kapky krve. Voják asi stačil vystřelit, než se zhroutil. On sám byl zraněn jen lehce, protože hra pokračuje.

Šimon Abeles 0.

  

V cizím kabátě jde po ulici a připadá si, jako by se po něm každý díval. Pořád ještě se může vydat zpátky, ale stejně už je rozhodnuto. Všechno bude záležet na prvním setkání. Opakuje si slova, která tomu člověku řekne. Snaží se vybavit si hudbu, která ho přivedla až sem, jenže slyší jenom své podrážky, jak pleskají o ledovou dlažbu. Naprázdno polkne. V uších mu tepe krev, protože si uvědomuje, že hranici své čtvrti už nechal za sebou. Snaží se nedívat na ostatní chodce. Kdyby se začal chovat nápadně, mohli by ho odhalit. Cítí, že ukradený kabát je mu příliš velký. Jako by po ulici kráčel jenom ten kabát a on se ho pokoušel vyplnit.

Šimon Albrecht 1.

  

Ladislavovi se od chvíle, kdy vešel do bytu, něco nezdálo. Syn za sebou přece při příchodu nezamykal. Sehnul se při zouvání, ale pak zvedl hlavu, aby se podíval k jeho pokoji. Očekával obvyklý obrázek: Šimonovu tvář z profilu, bledě ozářenou svitem monitoru. Uviděl jenom temný obdélník otevřených dveří. Udělal těch pár kroků navíc a rozsvítil, aby se přesvědčil, že tam opravdu není.

Vrátil se na chodbu bytu, zastavil se před dveřmi na balkonek a podíval se na osvětlená okna v bytě přes ulici. Občas se tam mihla mladá žena. Jednou ji zahlédl, jak se polonahá pružně sklonila, aby si natáhla tričko. Měla oranžovou podprsenku, a ten zářivý odstín Ladislava zvláštně zasáhl. Jeho bývalá manželka nosila prádlo jenom v bílé, černé nebo tělové barvě. Vzpomínku na ten výjev, spatřený jen na okamžik, dlouho nemohl dostat z hlavy. Místnost naproti byla prázdná.

Když rozsvítil, spatřil ve skle balkonových dveří odraz vlastní tváře: obličej čtyřicátníka s prořídlými vlasy a rysy, které začaly ztrácet ostrost. Tvář někoho, kdo měl dost času něco se sebou udělat, ale ještě pořád se mu to nepovedlo. Jenom ty oči, pátravé, neklidné, zůstávaly stejné. Sklonil hlavu, aby se podíval, nakolik mu vypadaly vlasy na temeni. Byl to další bezvýsledný pokus.

Vstoupil do kuchyně, s povzdechem otevřel notebook. Pokusil se myslet na výzkum, který se měl rozběhnout už zítra. Otevřel si soubor s popisem Abelesova případu. Připravil mu ho jeho asistent Tomáš; mohl si být jistý tím, že pečlivě. Nejspíš s až příliš velkými detaily. Nedokázal se však soustředit. Šimon chodil ze školy rovnou domů, aby se co nejrychleji dostal k počítači. Ladislav nechtěl panikařit, nakonec mu přece jen zavolal, jenže syn to nezvedl.

Postavil se, v malém bytě nedošel jinam než zpátky na chodbu před balkonkem. Otočil se ode dveří k ledničce. Otevřel ji a zahleděl se na kuře potažené igelitovou fólií. Maso mělo bledou barvu, fólie se leskla ve žlutém vnitřním osvětlení. Vzpomněl si, jak syn jednou zavřel do lednice mobil se spuštěnou kamerkou, aby si ověřil, že světlo po zavření dveří opravdu zhasne. Vytáhl balíček a potvrdil si, co věděl. Kuře se musí udělat dnes. Věnoval bytu naproti ještě jeden pohled. Místnost zůstávala prázdná.

V kuchyni vyprostil kuře z blány, pod kterou vypadalo trochu jako ostatky světce ve skleněné rakvi v podstavci oltáře, opláchl ho, položil na prkénko. Osušil, posolil. Připravil si cibuli a jablka a začal je krájet, pomalu a pečlivě, aby vyplnil čas. S nastraženýma ušima se snažil zachytit prásknutí vchodových dveří a kroky nohou v konverskách na schodech.

Celou dobu se pokoušel zaplašit myšlenku, která ho zasáhla na prahu. Že Šimon nepřijde. Kvůli tomu, co se stalo včera.

Kuchyni naplnila sladká vůně pečícího se kuřete, monitor notebooku už dávno přehrál několik geometrických obrazců a potemněl. V místnosti začalo být teplo, zútulněla jako při nedělním obědě, ovšem Ladislav byl sám. Otočil knoflíkem trouby na nejnižší stupeň, čekat dál už nemělo smysl.

Vytáhl ještě jednou mobil, Šimon to ani teď nezvedl. Ladislav zkusmo projel kontakty, ačkoli mu bylo jasné, komu musí zavolat. Od rozvodu s Mary nemluvil. O tom, co Šimon potřebuje a kdy ke své matce půjde, si psali v mailech. Už ani nevěděl, kdo z nich s tím začal, ale nepřímý kontakt mu vyhovoval.

Nakonec přece jen stiskl zelený telefonek u jejího jména; vzdálil přitom mobil od ucha, jako by ho mohl zasáhnout elektrický výboj. Nezvedla to. Vypnul troubu. Zaváhal s prstem nad tlačítkem notebooku, nedokázal ho stisknout. Výzkum musí počkat. Mohl by si prohlédnout zprávy, jenže co by se asi tak dozvěděl? Nejspíš, jak někde pohřešují nějaké dítě. Měl pocit, že poslední dobou se s podobnými novinkami roztrhl pytel. Skláněl se nad otevřenou troubu a zkoumavě pozoroval chladnoucí, dávno upečené kuře, když mobil zazvonil. Ladislav si s tlukoucím srdcem přečetl na displeji MARY.

„No, co je?“ zeptala se.

„Ahoj… Není u tebe Šimon? Nepřišel ze školy domů…“

„A proč jako voláš mně? Vždycky jsem pochybovala, že se o něj dokážeš postarat. Je úplně zblblej z toho věčnýho počítače. A je to jenom tvoje vina.“

„Já bych…“

„Ty jsi zase zpitomělej z těch svejch hrobů a kostí. Mrtví jsou ti přednější než živí!“

„To už jsem slyšel.“

„No a? Pořád to platí. Neměl jsi chtít, aby byl u tebe, když na něj nestačíš!“

Ladislav nechal její větu viset ve vzduchu.

„Mary, neměla bys číslo na nějakého jeho spolužáka?“ pokusil se smazat ten výrok věcným dotazem.

„A kde bych ho asi vzala? Copak se dá se Šimonem rozumně mluvit? Když je u mě, pořád by tvrdnul před kompem. Mluvím do něj horem dolem, a stejně z něj nic nevypadne!“

„Mary…“

„Jako z tebe!“

Zavěsila. Ladislavovi se vlastně ulevilo, že u ní Šimon není. Každá výjimka by znamenala porušení slova a měl ještě v živé paměti, s jakými obtížemi se před rozvodem dopracovali k dohodě. Překvapilo ho nasazení, s nímž se do něj pustila. Že by chtěla pokračovat v minulých hádkách? Její maily byly přece docela střízlivé, někdy skoro přátelské. Ne, někde v pozadí tušil jiný důvod, na který nemohl přijít. Kupodivu ji neudivilo, že Šimon je pryč, uvažoval. Celý rozhovor vlastně probíhal tak, jako by nechtěla pustit Ladislava ke slovu. Možná by k ní měl zajít, aby si ověřil, jestli nemá kluka nakonec u sebe. Zahnal tu myšlenku s pocitem, že začíná být paranoidní.

Zašel k synovi do pokoje, prohrábl změť pomačkaných a proškrtaných papírů před monitorem. Vybral použité papírové kapesníčky a hodil je do přeplněného koše. Samozřejmě, žádná telefonní čísla neobjevil. Šimon je má ve svém supermoderním mobilu, který si vyžádal k narozeninám. Ladislava chaos na synově stole jako obvykle naštval, pak ale začal papírky třídit. Kdyby tak měl Šimona před sebou, s očima přilepenýma k monitoru. Představil si, jak by natáhl ruku, aby mu prohrábl vlasy na temeni. Kdysi běžné gesto bylo už dlouho nepřípustné, protože Šimon teď vždycky podrážděně ucukl.

V kuchyni Ladislav naporcoval kuře, naložil si na talíř, přidal vychladlou rýži. Zbytek kuřete vrátil do trouby a zaváhal, jestli ji nenechat běžet na nejnižší stupeň. Pak ji vypnul.

Po pár minutách položil příbor, znovu vyšel na chodbu. Od bytu naproti ho dělilo v téhle čtvrti z přelomu devatenáctého a dvacátého století nanejvýš patnáct metrů, nevedla tu žádná hlavní třída, ale ulice určená k bydlení. Koruny stromů, které kdysi dávno vysadili při okraji chodníků, se teď nad vozovkou propojovaly. V tom bytě svítili ve druhém okně, kam Ladislav neviděl, protože větve mu bránily ve výhledu. Listí na nich sice chybělo, ale jak se pohybovaly v únorovém větru, vytvářely neprostupnou clonu.

Šimon Abeles 1.

  

Když služka oznámila Hermanovi, že ho hledá nějaký chlapec, sevřelo se mu srdce. Mohli za ním poslat pomocníka z tiskárny, stejně však ucítil předzvěst blížící se pohromy. Zbytečně příkře poručil Máří, ať hocha přivede. Za okamžik zaskřípaly schody. Herman se ještě stačil zhluboka nadechnout; rozhlédl se přitom po studovně, kde se vršily knihy jako důkaz jeho úspěchu.

Ze všeho nejdřív si všiml chlapcova pohledu. Byla v něm zvláštní směs očekávání, naděje a strachu. V okrouhlém obličeji měl stroupky po vyrážce. Hermanovi ho bylo trochu líto, zároveň v něm nevzbuzoval žádné zvláštní sympatie. Vypadal chytře, ale té inteligence bylo na dětskou tvář až trochu příliš. Herman se mu radši zadíval na klobouk. Padal hochovi přes uši, očividně si ho vypůjčil od někoho dospělého. Kabát na něm podivně visel, jako by ho zdědil po starším sourozenci. Takhle se oblékali chudí; Herman přesto ještě víc znervózněl.

„Nech nás o samotě, Máři,“ nařídil služce. Zastavila se na prahu a přeskakovala pohledem z Hermana na chlapce, nejspíš si uvědomila, že něco visí ve vzduchu. Už si asi představovala, jak bude popisovat tu návštěvu služkám u kašny.

„Běž už!“ vyhrkl Herman.

„Hirši,“ hlesl hoch, sotva se za ní zavřely dveře, „nech mě u sebe.“

Herman zalapal po dechu, pak mimoděk udělal gesto, které se naučil od Bešoniseda. Milostivě pokynul rukou, aby si kluk sedl na štokrle. Majitel tiskárny, kde Herman pracoval, se takhle choval, kdykoli po něm někdo chtěl vrácení dlužných peněz. Tím obřadným pohybem přesvědčoval věřitele, že se přece jenom dočkají. Herman si dal načas, aby se uvelebil v učeneckém křesle s vysokým opěradlem. Hoch zůstal stát.

Ve studovně se rozprostřelo ticho. Za oknem se sneslo několik osamělých vloček únorového odpoledne. V krbu zapraskalo poleno v plamenech a Herman si uvědomil, že kluka nedokáže prostě vyhodit.

Hirši. Takhle mu nikdo neřekl celá léta. Nejmenoval se Hirš. To jméno patřilo do jeho minulého života, kterého se zbavil a na který se snažil zapomenout. Věřil, že se mu povedlo minulost rozmetat jako starou sazbu. Hoch si sundal klobouk. Ze spánků se mu spustily prameny vlasů, jaké tady nikdo nenosil.

„Neříkej mi Hirši,“ zabručel Herman a zároveň uvažoval, jestli Máří neposlouchá za dveřmi. „Co po mně chceš?“

„Mistře Hirši,“ začal kluk.

„Dost. Vůbec to jméno nevyslovuj… jsem Herman. HERMAN, rozumíš?“ Nedodal, že příjmením se jmenuje Kawka. Příjmení se při konverzi neměnila.

„Mistře Hermane, já jsem Šimon. A… chci se stát křesťanem.“

Hermanovi se zatočila hlava. Nečekal, že se ten příběh začne odehrávat znovu, a před jeho očima. Myšlenky se mu pletly jedna přes druhou. Rodiče s chlapcovým rozhodnutím určitě nesouhlasí, ne, oni nejspíš vůbec netuší, že utekl. Je teprve odpoledne, začnou ho hledat až večer. Ještě zbývá trochu času.

„Mistře, já… Má macecha se jmenuje Lea.“

To jméno Hermana zasáhlo jako úder. Takhle to tedy je. Před ním stál Šimon Abeles, který ještě před pár minutami dýchal stejný vzduch jako Lea.

Herman se zvedl, těžké křeslo se posunulo po prknech podlahy. Máří teď asi odskočila ode dveří, pokud poslouchala. V očích Šimona Abelese se objevil strach. Herman chlapci položil ruku na rameno a přitom si uvědomil, co mu na něm od počátku nehrálo. Hoch měl na sobě kabát, který původně patřil dospělému muži, možná křesťanskému nádeníkovi. Teď si ho rozepnul. Šaty pod ním byly bezpochyby jeho a jednoznačně ukazovaly na Židovské město.

Herman vrazil do kuchyně, Máří se k němu obrátila s tázavým výrazem. „Musím za otcem Johannem,“ oznámil jí. „Hoch zůstane tady, dokud se nevrátím. Nech ho nahoře, nemluv s ním, nikomu o něm nepověz…“

Máří na něj nechápavě, zato zvědavě zírala. Shrnula si plavý pramen vlasů za ucho, tvář měla zrůžovělou teplem pece. Znovu si uvědomil, jak jemnou má pleť, jako z toho nejušlechtilejšího papíru. Její půvabná tvář se v kuchyni vyjímala trochu nepatřičně. Bezděčně si promnul prsty. Její zelené oči ho držely v šachu.

„Kdo to tedy je?“

„Pomocník od Bešoniseda. Možná nám kyne velká zakázka letáků o… o nějakých světcích. Musím se poradit s Johannem. Nikomu ani slovo, nebo nám ji vyfoukne jiný tiskařský dům. A přilož tam nahoře.“

Herman se vydal ke Klementinu. Jeho dům se nacházel v Anežské uličce, nedaleko té části Židovského města, která se prostírala kolem synagogy Stará škola. Dominantou byl spíše nedaleký kostel svatého Ducha, ovšem kdykoli Herman popisoval, kde bydlí, Stará škola se mu objevila na jazyku jako první.

Nejsnazší by teď pro něj bylo vnořit se do té větší části Židovského města, jejímž srdcem byla Staronová synagoga, nejdůležitější ze všech pražských templů. Obvykle však Židovské město obcházel. Zamyslel se, protože by si ušetřil jistě dobrých deset patnáct minut; nakonec se pustil nejprve Poštovskou, pak Třístudniční ulicí po obvodu Židovského města.

Před pěti lety je sežehl požár, teď se už zvedala na spáleništi kopie původního ghetta. Pokroucené domky, na nichž se šetřilo kamenem a dohánělo se to dřevem. Nastavovaly si svá úzká průčelí v pokřivených uličkách a bylo jasné, že je brzy začnou obsypávat přístěnky a mansardy vybudované z vikýřů, jak tomu bylo u vyhořelého ghetta. Úřady se chystaly, že po požáru se jim podaří Židovské město reglementovat, mezitím se však jeho obyvatelé s pomocí najatých křesťanských dělníků horečně pustili do díla. Věděli, že jakmile budou domy stát, s pány se bude jednat snáze.

Herman si s ostnem podráždění uvědomil vyhlášenou přičinlivost, jíž Židovské město vděčilo za to, že až dosud dokázalo přežít; stejně tak i vzdorovitost, s níž trvalo na své existenci. Jindy by nad tím v duchu pokrčil rameny. A s úlevou si povzdechl, že jeho se to už netýká. Což nyní přestalo platit.

Po obvodu Židovského města dospěl na Staroměstský rynek, minul úzkou Kaprovu ulici, která se pootáčela v celých úsecích jako had, kterému zpřelámali páteř, a zvolil si ulici Platnéřskou. Brzy vyplnila nebe před ním velkolepá fasáda.

Jezuitská kolej se zvedala jako pevnost na hranici mezi Židovským městem a křesťanskými čtvrtěmi. Její hmota Hermana pokaždé přiměla, aby pohlédl vzhůru; zakláněl hlavu, až se ho dotkla závrať. Kolej měla rozlohu městyse, z fasády zíraly na protější domy desítky nezastřených, neosvětlených oken. Proti stísněnému zmatku židovské čtvrti tady vládl dokonale rozvržený řád. V liduprázdných ulicích kolem panoval ledový chlad.

Vrátný se na Hermana pátravě podíval zpoza tepané mřížky ve dveřích. Tiskaři připadalo, že mu otevírá zbytečně pomalu. Dostal strach, že vypadá nějak nepatřičně; podobné obavy se ho občas zmocňovaly. Svůj vzhled si přitom denně ověřoval v zrcadle. Pokaždé na něj hleděl stejný obličej s neklidnýma očima. Neměl výrazný nos ani tmavou pleť, zkrátka byl k nerozeznání od obyvatel křesťanského města, jak alespoň přesvědčoval sám sebe.

Do studovny otce Johanna vpadalo slunce, jako by sem pronikalo přes zvětšovací sklo. Hermanovi se na okamžik zdálo, že se ocitl v zemi někde za mořem, kde mají paprsky sílu i v zimě. V krbu plápolal oheň, stůl pokrývala obvyklá směsice knih, rukopisů a map. Kněz stál uprostřed místnosti; vypadalo to, že ho očekává. Vysoký, s mohutným nosem, který Hermanovi vždycky připadal jako průzkumná hlídka postupující před armádou. V Johannově přítomnosti se Herman pokaždé cítil o několik stupňů bledší, o několik liber lehčí, jako prachobyčejný leták vedle překrásného foliantu. Nadechl se, a ještě než stačil promluvit, ucítil tu sladkou vůni. Vznášela se v místnosti stejně jako tehdy, když ho Johann připravoval ke křtu.

Kněz se rozzářil, ještě než tiskař domluvil.

„Konečně,“ pronesl. „Konečně se začínají obracet. Jsi šťastlivec, protože právě ty můžeš chlapci vskutku pomoci. Máte k sobě tak blízko… Jako byste byli příbuzní.“

„To ale nejsme.“

„Neříkám, že musíš být jeho otec. Stačí strýc. Potřebuje novou rodinu, protože o tu svou původní právě přichází. Však si vzpomínáš, ne?“

„Co mám udělat?“

„Co dělá strýc? Vezmi hocha na trh a kup mu nějaké hračky, aby se mu nezastesklo. Potřebuje také oblečení. V křesťanských šatech asi nepřišel, že ne? Zůstane zatím u tebe. Jeho přechod z jedné rodiny do druhé musí být pozvolný, jakkoli nezvratný. A neboj se, Tovaryšstvo ti všechno uhradí.“

„Já…“

„Poruč také té své služce, ať připraví nějaký řádný pokrm. Však víš. A křesťanské šaty mu radši schovej, když nebudeš doma. Aby ho nenapadlo utéct i od tebe.“

Herman žasl, jak Johann dokázal odpovědět na jeho otázky, ještě než je položil. Nezažil to poprvé, a znovu mu to vyrazilo dech. Po návratu z koleje nakázal Máří, aby připravila večeři pro tři.

„Vy čekáte hosta?“ Podívala se na něj napůl tázavě, napůl posměšně. V podobných situacích vždy cítil, jak má nad ním navrch, a umiňoval si, že na ni bude přísnější. Služku mít musel, jako všichni měšťané. Snažil se tehdy najít takovou, která bude poslouchat. Máří se tak v podstatě chovala, jenže její poznámky dokazovaly, že uvažuje po svém, a i když mlčela, její pohled ho dokázal zasáhnout. _Když pánbůh rozdával výřečnost, šla dvakrát_, vzpomněl si, co o jeho služce prohlásil Bešonised. Ne, Máří vlastně nebyla upovídaná – spíše co řekla, to sedělo. Mezi Hermanem a jí vznikl vztah vzájemné úcty… okořeněný okamžiky, kdy Máří zkoušela, jak je hranice mezi nimi pevná. I Herman zažíval chvíle, kdy ho vábilo ji překročit.

„Hoch se nají s námi.“

„Ten pomocník?“

„Kdepak, žádným pomocníkem není. Jak se ukázalo…“

„Co se ukázalo, mistře?“ zeptala se Máří takovým tónem, až si Herman musel odkašlat.

„To ti vysvětlím později. Teď se starej o vaření,“ odpověděl zhurta. Zatímco stoupal po schodech, slyšel, jak v kuchyni tříská rendlíky. Kuchařka je ale dobrá, pomyslel si, jako tolikrát předtím.

Šimon poplašeně vyskočil ze štokrlete. Herman si všiml, že knihy na stole jsou zotvírané jinak, než jak je opustil. Bude si muset dát na kluka pozor. Určitě umí číst, ačkoli zatím nejspíš jenom hebrejsky. Dobře si pamatoval, jak se dostal díky otci Johannovi ke křesťanským knihám. Připadalo mu, že se v nich skrývá zpráva, díky níž se stane křesťanem. Jakmile ji dokáže rozluštit. Opakoval si písmena křesťanské abecedy ráno i večer, místo židovských modliteb.

„Vydáme se na trh.“ Chlapec se vyplašeně skrčil, ale Herman zamířil k polici, kde měl za knihami ukrytý hrnek s penězi. Zůstal k Šimonovi zády, aby mu neviděl na ruce. Stíny ve světnici houstly, Lazar Abeles brzy pohřeší svého syna.

„Jdeme,“ přikázal Herman. Šimon bezradně pokrčil rameny a ukázal si na vlasy. Nacpat je zpátky pod klobouk by asi nebylo jen tak. Herman se rozhlédl po světnici, na stole ležel jenom nožík na otvírání dopisů. Sevřel ho v prstech.

„Přistup blíž,“ nakázal Šimonovi. Chlapec neochotně přistoupil, Herman zvedl kadeř na jeho spánku a přetáhl ji přes ostří perořízku. Vlasy kladly podivný odpor, jako by se slily do jednoho proudu. Herman si všiml, že Šimonovi se v očích objevily slzy. _Na to jsi měl myslet dřív_, prolétlo mu hlavou.

„Polož čelo na stůl, ať se můžu do díla pořádně opřít,“ poručil. Šimon mu nešikovně vyhověl, tiskař zaváhal nad bílou kůží krku, který prosvítal mezi prameny. Podložil alespoň Šimonovi starý foliant gramatiky místo polštáře.

Čím dřív si zvykne na to, že pro něj starý svět skončil, tím líp. Taky jsem žádné výhody neměl, pomyslel si, zatímco s rostoucí netrpělivostí odřezával chlapcovu kštici. Jemu kdysi vlasy ostříhal otec Johann – Hermanovi se tehdy ulevilo. Šimon vzlykl jednou, podruhé, oči se mu zaplnily slzami.

„Takhle se nikam nedostaneme,“ prohlásil Herman, „nemůžu tě kudlat celou věčnost.“

Popadl svíci, natáhl nad ni vlasy, které se suchým praskotem vzplanuly; ohořelé kadeře mu zůstaly v ruce. Šimonovi se teď svíjely na skráni zbělelé konečky.

„Dostříháme to pak,“ dodal Herman. Šimon si nasadil klobouk a bezradně s ním pootočil, protože mu byl velký. Položil na stůl vlásenky, které dosud svíral v pěsti.

Šimon Albrecht 2.

  

Po kuřeti se Ladislavovi udělalo těžko. Pach mastnoty v místnosti mu navíc dráždil žaludek, ale nedokázal se přimět, aby alespoň umyl nádobí. Vrátil se k notebooku a s neurčitou nadějí, o níž věděl, že je nesmyslná, otevřel mailovou schránku. Znovu zkusil zavolat Šimonovi. Bez úspěchu.

Namlouval si chvíli, že syn ze vzdoru hovor nepřijímá, ale to se Šimonovi nepodobalo. Navíc, kde by byl, když ne u Mary? Na okamžik si zapřál, aby syn měl také jiné neřesti než počítačové hry. Zavzpomínal na jeho prohřešky, když byl ještě menší, ale nic si nevybavil. Že byl snad příliš na sladké? Že se chtěl v jednom kuse dívat na televizi? No a co. Takové spády Ladislav vnímal jen jako chuť do života, která se určitě prosadí jinak, až Šimon dospěje. Vídal ho vlastně jen o víkendech a to ho spíše bránil před kritikou Mary, která mu připadala přílišná.

Kolem deváté se už nedalo dělat nic jiného než zvolit čtyřčíslí, které neměl v kontaktech.

Překvapilo ho, že z mužského hlasu na druhé straně cítí něco, co mu připadalo jako upřímný zájem. Tomu člověku může být nanejvýš třicet, možná ani nemá děti. Ladislav se snažil přesně a jasně vyslovovat, jako by to byla nějaká záruka, že mu pomohou.

„Zkusil jste zavolat jeho kamarádům?“

„Víte… já vlastně na žádného z nich nemám číslo.“

„Nebydlí někde v sousedství?“

„Bohužel netuším.“

„Žijete se synem trvale?“

„Ano. Ale přistěhoval se teprve před pěti měsíci od mé… bývalé ženy.“

„Pohřešované děti často bývají u příbuzných. Třeba se nedokázal vyrovnat s rozvodem. Nemůže být u vaší bývalé manželky, nebo u prarodičů?“

„Nezdá se mi, že by měl s rozvodem nějaký…“

„Můžete mi poslat jeho fotografii?“

„Víte…“ Ladislav v duchu zalitoval, že společné fotky zůstaly u Mary.

„No, rozešlu jeho popis hlídkám. Dostane ho také každé oddělení. Vy si promyslete, kde by mohl být, třeba jste na nějakou možnost zapomněl.“

„Opravdu se nedá udělat nic víc?“ Ladislav znejistěl. Tón hlasu na druhé straně mu najednou už nepřipadal tak důvěryhodný.

„Můžete zajít na obvodní oddělení…“

„Děkuju mockrát,“ vyhrkl Ladislav, a ještě než ukončil hovor, sáhl po bundě přehozené přes židli. Z chodníku se automaticky podíval do oken bytu naproti, ačkoli věděl, že zdola nic neuvidí. Dům měl neorenesanční fasádu ve starorůžové barvě, s historizujícími římsami, sloupky a bosáží. Jindy by Ladislavovi možná prolétlo hlavou, jak je možné, že tyhle stavby, typické pro jeho čtvrť na rozhraní pražských Vinohrad a Vršovic, kde kdysi stávaly usedlosti obklopené vinicemi, vypadají tak půvabně. Přitom jde vlastně o kýč, o odvozenou architekturu konce devatenáctého a začátku dvacátého století. Teď vdechl mrazivý vzduch a vykročil tak zostra, až se na rohu málem srazil s chlapíkem v bundě a v černé čepici. Muž měl podle všeho atletickou postavu, ale stejně polekaně uskočil.

Seběhl kolem vily Osvěta, kde kdysi žila rodina prezidenta Masaryka. Nad vchodovou brankou byla busta Jana Masaryka, s nápisem _Pravda vítězí, ale dá to fušku._ Jindy se při pohledu na ten slogan sám pro sebe usmál. Teď ho zamrazilo, protože mu náhle připadal jako temná věštba. Navíc si uvědomil si, že nápis i s bustou je nad levou brankou vedle hlavního vchodu, která se nepoužívala. Hned za ní rostl keř. Přidal v ulici Jana Masaryka do kroku.

Policejní stanice v Šafaříkově ulici sídlila v přízemí dalšího činžáku z devatenáctého století, kde měla fasáda jinou barvu než horní patra. Byla nahozená šedavou hrubou omítkou, jako by se počítalo s tím, že se zašpiní, a při zemi ji lemovaly tmavé kachlíky. Od prvního patra pokračovala vzhůru tmavě hnědá omítka s naznačenými štukovými ornamenty. Přízemní okna zakrývaly mírně vyboulené drátěné sítě, které Ladislavovi připomněly voliéry. Zevnitř je zastíraly laciné záclony, propouštějící světlo zářivek, jejichž žlutá barva evokovala osvětlení nemocnic, škol a nádražních čekáren.

Ladislav se zastavil u dveří pokrytých plechem a vyplněných silným sklem. Přečetl si nápis _Průkazy předložte bez vyzvání_ na ceduli zastrčené zevnitř za rám dveří. Překvapil ho starodávný styl písmen a napadlo ho, jestli tam nápis nezůstal ještě z doby před Listopadem. Mohl pocházet z padesátých let, ale také třeba ze třicátých. Na další ceduli stálo ZÁKAZ POŘIZOVÁNÍ ZVUKOVÝCH A OBRAZOVÝCH ZÁZNAMŮ V OBJEKTU. To ho uklidnilo, protože to působilo alespoň trochu současněji. Kolikrát kolem stanice prošel, a nikdy jí nevěnoval bližší pozornost.

Ladislav stiskl zvonek.

„Vy jste otec toho kluka?“ přerušil mužský hlas jeho vysvětlování. Ještě než stačil odpovědět, zachrčel bzučák.

Ocitl se v zešeřelé chodbě, po jejíchž stěnách se táhly šmouhy, jako by tudy mnohokrát stěhovali sem a tam velké kusy nábytku. Tmavá dlažba připomínala samoobsluhu po třiceti letech provozu – ačkoli ji každý den umyjí, stále vypadá tak trochu špinavě. Oč bylo světlo stropní zářivky slabší, o to víc bodalo do očí. Okénkem ve zdi, které asi kdysi sloužilo vrátnému, se nedalo nahlédnout dovnitř, protože za sklem visela květovaná záclonka. Ze dveří vyšel chlapík v kalhotách a košili od uniformy. Ukázal naproti. „Posaďte se na moment. Hned se vám budu věnovat.“

Ladislav zašel do místnosti vybavené židlemi s drátěným výpletem a nástěnkami s lejstry, vytištěnými tiskárnou počítače. Na jedné straně seděla žena s odbarvenými vlasy, zhruba kolem třiceti, na druhé chlapík se zarudlým obličejem, určitě přes padesát, s ne­upravenými vousy a v obnošené plátěné bundě. Žena Ladislavovi oplatila pohled, chlapík se díval do země. Občas si něco pro sebe zamumlal. Ladislav se posadil do rohu a pokoušel se odhadnout, co jsou ti lidé zač. Žena je možná prostitutka, muž bezdomovec, napadlo ho.

Z chodby zaslechl hlasy a uviděl, jak dva policisté odvádějí někoho v poutech.

Do čekárny nahlédl muž v kalhotách od uniformy.

„Paní Valešová, ten váš ukradený mobil hnedka sepíšeme, a na to vyloupené auto se podíváme potom, pane Dvořák. Prosím vás o chvíli strpení, máme urgentní případ. Pane Albrecht, pojďte dál.“

Ladislav se ocitl na židli před kancelářským stolem, všiml si stránek s odstavci úředních informací a se sloupci telefonních čísel na stěnách. Izolepa se v jejich rozích střídala s připínáčky a s hřebíčky. Na poličce stála nedopitá fanta vedle pomačkané lahve s utrženou etiketou a růžovým obsahem. Pravděpodobnost, že jde o limonádu nebo o saponát, byla přibližně stejná. Z koše vyčníval celofán od sendviče. Ladislav musel uhnout nohama do strany, protože nový kancelářský stůl byl opatřený směrem k němu kolmou deskou, sahající až k zemi. Nakonec si o tu lesklou plochu s třešňovým odstínem, který působil skoro optimisticky, opřel kolena.

Zopakoval, co řekl muži na pohotovostní lince; policista začal klovat do klávesnice. Vyřizoval přitom telefonické rozhovory a odpovídal na otázky lidí, kteří se objevovali ve dveřích vedle okénka. Vzápětí se vždycky rázně otočil na židli zpátky a naklonil se k monitoru.

„Co prospěch? Neměl kluk problémy ve škole, teď před pololetím? A kontaktoval jste vaši bývalou partnerku?“

Ladislav střídavě vrtěl hlavou a přikyvoval. V hloubi duše ho překvapovalo, jak moc se muž proti němu liší od postav z anekdot o policajtech. Stejně se přistihl, že poposedává na židli a že se potí. Představil si, koho vidí policista před sebou. Nejistého chlapíka se sklonem k tloustnutí, kterému zářivka vyvolává mezi vlasy budoucí pleš. Snažil se popsat situaci co nejpřesněji. Nechal si pro sebe jenom jedinou věc; včerejší neshodu se Šimonem a to, jak se uzavřela. Na otázku, jestli si při posledním setkání se synem nevšiml něčeho neobvyklého, zavrtěl hlavou.

„Zkuste najít nějakou jeho fotografii. Projděte paměť foťáku. Nemáte ho třeba na Facebooku, nebo někde v mailu?“

Ladislav zavrtěl hlavou. Vysloužil si tím zkoumavý pohled.

Policista nechal vyjet z tiskárny protokol, kde většinu místa zabíralo vysvětlení práv vyslýchaného.

„A co bude teď?“ hlesl Ladislav, zatímco podepisoval každou stránku zvlášť.

„Teď běžte domů. Třeba už se vrátil, to se stává docela často. A zkuste znovu zauvažovat…“

„… kde by mohl být. Já vím. Ale co dál?“

Do kanceláře nahlédla odbarvená žena. „Okamžik,“ zahnal ji policista vztaženou dlaní.

„Všechny hlídky dostanou jeho popis. Vy se vraťte do bytu. Tím nám pomůžete nejvíc.“

Ladislav se zvedl od stolu.

„Děkuju vám.“ Váhal, jestli má policistovi podat ruku. „Pane…“

„Hodnost a jméno máte v protokolu. Hlavně nám zavolejte, jakmile se kluk vrátí. Na to lidi zapomínají.“

Z čekárny se neslo polohlasné nadávání vousáče na poměry, doplňované výpočty, po kolikáté mu už auto vykradli. Odbarvená žena, která čekala v chodbě, si Ladislava podezřívavě prohlédla. Vyšel ven s úlevou, která na chvíli převážila nad pocitem, že vlastně ničeho nedosáhl.

Šimon Abeles 2.

  

Šimon kráčel u Hermanova lokte, jako by byl pomocníkem z tiskárny, ani vedle něj, ani za ním. Upíral oči k zemi, občas kolem sebe střelil kradmým pohledem. Když se před nimi otevřel prázdný prostor Staroměstského rynku s nebem protknutým věžemi Týnského chrámu a radnice, zastavil se, jako by se bál jít dál. Obešli přitom Židovské město pěkně zeširoka a nyní se na rynek chystali vstoupit Sirkovou ulicí, která jej spojovala s Tandlmarktem, trhem poblíž kostela svatého Havla, kde měli své krámy židovští obchodníci. Herman si až opožděně uvědomil, že toutéž ulicí bezpochyby chodili i židé, když se sem chtěli dostat ze své čtvrti. Rychle se rozhlédl, ale v soumraku nezahlédl žádný židovský klobouk.

Na rynku blikala v počínajícím soumraku světélka voskovic u stánků.

Nevšímavě prošli kolem svazků zeleniny a zamířili tam, kde se leskly strnulé oči vojáčků, panenek, řemeslníků, doktorů a šlechticů. Šimona ten pohled přikoval k místu.

„Tiskaře asi nemáte, co?“ zeptal se Herman dědka, který za stánkem bezzvučně tleskal rukama v palčácích, aby se zahřál. Samozřejmě nabízeli figurku žida, nosatého shrbeného tvora pohrávajícího si s měšcem. Šimon se opatrně dotkl figurky rytíře. Kdyby Herman jako kluk přinesl něco takového domů, otec by mu hned začal vyprávět o vraždění německých židů při křížové výpravě, které se sice odehrálo před stovkami let, ale nikdy se na něj nesmělo zapomenout. Rytíř měl na štítě kříž. Herman si představil, co by asi řekl jeho otec: _A_ _co tam dělá ten znak?_ Jinak kříž nenazýval. Šimon tázavě obrátil oči k Hermanovi.

„Vezmi si ho. A vyber si ještě dalšího, ať máš aspoň tři.“

Ze Šimona spadlo napětí, poprvé se usmál.

Nákup šatů zvládli rychleji, trhovkyně chápala, že otec nemá míry v oku, a sama vybrala vhodné kusy. Herman cinkal váčkem s penězi, aby příliš nezkoumala Šimonovo podivné oblečení. I v blikotavém světle svíčky, jejíž plamen rozechvíval ledový vítr, si ale všimla jeho sežehlých vlasů. Na obličeji se jí objevil udivený výraz.

„Trdlo jedno,“ prohodil Herman rychle, „on se snad nikdy nenaučí přikládat.“

„Už jsem se lekla, že u vás hořelo!“ odpověděla. „Pánbůh nás chraň před žháři! Však víte, odkud vítr vane – ze Židovskýho města!“ Svá slova doprovodila tak důrazným pokřižováním, až to se Šimonem trhlo.

„Bojíš se jich, viď, hošíčku?“ nakláněla se k Šimonovi baba. Herman se s ní nechtěl přít, že žádného židovského žháře nikdy neodhalili – a že velký požár zničil před několika lety skoro celé Židovské město. Radši ani nesmlouval a zaplatil plnou cenu, jenom aby už byli pryč.

Cestou zpět si Herman uvědomil, že cosi se změnilo. Šimon už nekráčel někde za ním – šel teď po jeho boku. Společný nákup jako by je sblížil. Herman zažíval zvláštní pocit, samozřejmě se mu už stalo, že měl kus společné cesty s pomocníkem z tiskárny, ale tohle bylo něco jiného. Asi se začali podobat dvojicím otců a synů, jež vídal jak v křesťanské, tak v židovské části města.

Možná jeho pocit souvisel s tím, že Šimon se očividně uklidnil a začal pozorovat ulice zvídavýma, inteligentníma očima.

„Chodíte na trh často?“ zeptal se Hermana.

„Vlastně málokdy. A ty?“ odpověděl tiskař, který předpokládal, že sem chlapec sotva kdy přijde.

„Pravidelně. Bydlíme u Starého židovského hřbitova a otec má krám na Tandlmarktu. Při každé cestě za ním procházím tudy. Se vzkazy mě posílají i několikrát denně. Otec tam prodává hlavně rukavice…,“ rozpovídal se Šimon, jako by o svém domově vyprávěl nějakému příbuznému. Herman ho nepřestával po očku pozorovat. Všímal si, jak se chlapec v chůzi pohupuje a jak se šos jeho kabátku pohybuje v rytmu jeho kroků. Uvědomil si také, že hoch se chová, jako by stále ještě bydlel u Starého židovského hřbitova. Jako by si neuvědomil, jakou hranici překročil. Zdálo se, že netuší, že po jejím překonání se jen velmi obtížně hledá cesta zpátky.

A pak se Herman vrátil k vlastním pocitům. Jaké by to bylo, mít syna? V očích kolemjdoucích četl obdiv, s nímž srovnávali Šimonův živý výraz s Hermanovou podobou. Ačkoli to bylo jen zdání, zmocnil se ho pocit pýchy. Připadal si jistěji, než když procházel ulicemi sám. Jako by teď byl konečně úplný – ačkoli předtím neměl dojem, že by mu něco chybělo.

Vrátil se v myšlenkách ještě o něco dál do minulosti; do doby, kdy sám kráčel ulicemi Židovského města po boku svého otce. Vzpomněl si, jak se zastavovali s přáteli. Jak ho otec pyšně poplácával po rameni. Jak popisoval Hermanovy úspěchy v chederu. A s jakým potěšením přijímal uznalá slova druhů. Tehdy se Herman za něj až styděl; otcova hrdost mu připadala jako přehnaný, příliš okatě projevovaný cit.

Pak si s leknutím uvědomil, že chlapce může někdo poznat. Židovských chodců potkali pomálu. Herman měl ve zvyku klopit před nimi zraky, ale teď se snažil rozeznat v jejich očích záblesk poznání. Ne, dvojici proti sobě přejížděli lhostejnými pohledy. Šimonova křesťanská podoba byla zřejmě dokonalá.

V domovní chodbě je zaplavila příjemná vůně. Šimon naprázdno polkl. Na stěně hořela louč a mrazivá únorová temnota za okny teď vypadala jako temná voda, která zaplavila město až po střechy. _Tma jako v židově ranci_, napadlo ho úsloví, které slýchal v křesťanském městě. Dveře kuchyně vypustily ještě větší porci vůně, teplo a světlo.

Ráno se Herman vplížil do studovny, kde chlapci ustlali na podlaze, aby mu sebral nové šaty. Oznámil zívající Máří, že jde na trh, a služka vykulila oči.

„Nechystám se nakupovat, ty hloupá. Chci si poslechnout, co si lidi povídají.“

„Jestli se někde neztratil hoch?“ zeptala se. Myslelo jí to. Herman se jí málem svěřil, ale v posledním okamžiku se zarazil. Musela zůstat služkou, jestli měl být dál pánem.

Vzal si košík a položil do něj pár knížek z tiskárny. Bešonised ho s nimi posílal zkusit štěstí, když se knihkupci opozdili s platbami. I mistr tiskař Herman musel na trh jako bába s vajíčky, teď byl ale rád, že má alespoň nějaký důvod. Šel proti vracejícím se hospodyním, jimž z košíků visela celerová nať a vykukovaly z nich pokroucené kořeny křenu.

Vyvolávání trhovců se mísilo s otázkami zákazníků. Herman si zavěsil košík na loket, jako by stál o to, aby knížky byly dobře vidět, a proplétal se mezi stánky. Hledal ve změti hovorů slovo _hoch._ A pak ho zaslechl. Nemuselo to ještě nic znamenat. Ženské si často vyprávěly o svých rodinách, když zrovna neprobíraly obchody. Pak uslyšel _ztratil se._ A potom _včera._ Bylo to jako připravovat text k sazbě, když se z jednotlivých liter skládají řádky. Vyrovnají se na sázítku, z něj putují do sazebnice. Nakonec se na papíře objeví text. _Žídě._ Herman si byl jistý, že slyšel správně. A o chvíli později: _Chce se stát křesťanem._

Když ji uviděl, bodlo ho u srdce. Husté vlnité vlasy, které držely tvar, jako kdyby byly vyřezané ze zámořského dřeva, si schovala pod kapuci. Stejně ji poznal: hlavu měla trochu na stranu, takhle ji nenesla žádná jiná. Věděl, že když se jí podívá do tváře, uvidí dobře známé výrazné obočí, trochu kontrastující s dětskými ústy.

„Pozdrav Pánbůh, paninko! Není libo počteníčko, až doma najdete chvilku pro sebe?“ spustil jako pravý trhovec.

„Hirši,“ vydechla.

„Tyhle knihy vás vyvedou z bludu!“ pokračoval tiskař. Bába, co stála nejblíž, se uchechtla, jak se do židovky pěkně pouští. Kapuce ji nezmýlila, šaty prozrazovaly, odkud žena přišla. Herman poslal babě spiklenecký úsměv, protože smích trhovkyně byl jeho nejlepší ochranou. Teď už ho nikdo nebude podezírat, co má s židovkou za kšefty. Poodešli od stánku.

„Tak tys přišla nakupovat?“

„Proč tě to zajímá, Hirši?“

„Máš prázdný košík.“

Vyměňovali si věty o ničem, jako by se báli vážnějšího rozhovoru. Hermanovi se rozproudila krev, stačilo mu být chvíli s Leou a ucítil vlastní tep. Bojoval s touhou obejmout ji, nadechnout se její vůně.

„Já se tvářím, že něco kupuju, ty předstíráš, že prodáváš,“ řekla. „Šimon se ztratil. Obešli jsme sousedy, ale…“

„Není někde u kamarádů?“

„Pohřešujeme i nějaké oblečení.“

Poslouchal ji a měl pocit, jako by znovu stáli v uličce Židovského města, on, neklidný mladík, a ona, půvabná dívka. Rýhy u úst se jí prohloubily soustředěním, teď jako tehdy.

„V poslední době se u nás žilo smutně. Šimon začal tvrdit, že se chce stát křesťanem. Pokládali jsme to za jeden z jeho výmyslů. Připadalo mi, jako by dostal další ze svých záchvatů, ale jiným způsobem. Při psotníku se vždycky svalí na zem, škube sebou v křečích, ale pak se probere. Teď se začal chovat, jako by se z něj stal někdo jiný. A nenechal si to vymluvit. Nedovedeš si představit, jaké si Lazar dělá starosti,“ šeptla Lea.

„Proč myslíš?“ zeptal se Herman, s obrazem svého otce před očima. Uvědomil si, jak věcně Lea popisuje příběh, který musel rodinou otřást. Ano, Šimon přece není její vlastní. A pak si vzpomněl, že podobný tón nasadila i tehdy v uličce.

„Škoda že ses nenechala přesvědčit.“

Hned mu porozuměla:

„To rodiče, Hirši. Vzpomeň si. Nemohla jsem jim něco takového udělat.“

„Tys za mnou Šimona poslala?“

„Začal se na tebe vyptávat. Tak jsem mu vyprávěla, že sis chtěl vždycky žít po svém, a taky co tvé rozhodnutí znamenalo pro tvou rodinu. Nenapadlo mě, že si z mých vzpomínek vezme cosi docela jiného…“

„Já chtěl žít hlavně s tebou.“

„Hirši. Zvolil sis svou cestu sám. Tak jako Šimon. Lazar bral jeho řeči o křesťanství vážně. Držel ho doma, poprosil Löbla Kurtzhandla, aby k nám chodil studovat se Šimonem talmud. Vyprodal ve svém obchodě sklad a splatil dluhy. Měli jsme se odstěhovat do Francie, tam by se Šimonovi ty jeho fantazie vykouřily z hlavy. Touhle dobou už jsme měli být za hranicemi. Mohli jsme začít znovu. Nemůžu ale cestovat.“ Lea si položila ruku na břicho. Herman si všiml, jak je vyklenuté, projel jím pocit neurčité lítosti a zároveň užasl. Proč za ním vlastně přišla?

„Je Šimon u tebe?“ zeptala se Lea. Herman zesmutněl, protože pochopil, že úzkost v jejím hlase nemá nic společného s ním. Lea ho oslovila kvůli Lazarovi.

Náhle zahlédl mezi stánky klobouk, jaký nosili židé. Plul pěkně vysoko, podobný korábům, které se plavily na rytinách v knížkách o dalekých zemích. A nebylo to tím, že by majitel klobouku měl urostlou postavu. Podsaditý mladý muž výškou nevynikal. Mezi křesťany se však nijak nehrbil, naopak. I svůj nabíraný límec, který museli židé povinně nosit, hrdě nastavoval jejich pohledům. Ve stínu klobouku planuly oči.

„Jde sem Löbl,“ zašeptal.

„Nebyli jsme si souzeni, Hirši. Nikdy jsem na tebe ale nezapomněla.“

„Já… Nemusíš se o Šimona bát.“

Chtěl ji uklidnit popisem toho, jak se o hocha dosud postaral. Polkl však naprázdno. Představil si náhle, že by se za něj Lea někdy v budoucnosti provdala. Proč by nemohli mít syna? Ne. Bylo to jen mámení. Zrozpačitěl, vyčetl si nesmyslné snění. Šimon, který nebyl potomkem žádného z nich, jako by se náhle objevil mezi nimi.

Vrazil Lee do ruky první výtisk, který v koši nahmátl. Krásný kancionál, který Lazar s chutí přiloží na oheň. Herman zabočil mezi stánky, kde klouzal očima po mrkvi, cibuli a křenu, aniž je do­opravdy viděl. Místo obvyklých tvarů zeleniny však spatřil podivné křivky, jako by tam prodávali malé golemy nebo mužíčky z kořene mandragory – ti prý vyrostou tam, kam dopadne sémě oběšence.

Vzdálený příbuzný Abelesových a domácí učitel Šimonův, Löbl Kurtzhandl, už byl nedaleko. Herman slyšel, jak Lee hlučně a zlostně oznamuje: „To se nestalo jen tak zbůhdarma, že se po našem hochovi slehla zem. Já mám stejně pocit, že ho někam uklidili tihle nevěřící.“ Dobře věděl, jak se křesťané dívají na židy, a dával si záležet, aby jim oplácel stejnou mincí. Lea ho spěšně odvedla od trhovkyň, které začaly poplašeně kvokat.

Šimon Albrecht 3.

  

Ladislav se převaloval na lůžku; snažil se nepřeslechnout cvaknutí zámku ve dveřích. Jakmile zabral, vytrhl ho ze spánku pocit, že se v předsíni rozsvítilo. Pořádně usnout se mu podařilo až k ránu.

Když se ozval budík na mobilu, šel se podívat do předsíně. Synovy boty tam nebyly. Na okamžik zadoufal, že si je Šimon sundal až u postele, ačkoli to nikdy nedělal. Z prahu jeho pokoje se vrátil do kuchyně.

Postavil na čaj a mechanicky si připravil snídani, na kterou neměl chuť, jako by opakováním každodenní rutiny mohl přičarovat Šimona zpátky. Už v noci se rozhodl, že se vypraví do synovy školy. Vedle Mary a policie to byla jediná možnost, která mu zbývala. Litoval, že nešel na poslední třídní schůzku, takže ani nezná Šimonovu třídní profesorku. Na schůzce byla Mary, jako pokaždé předtím. A ze školy to stihne právě na zahájení výzkumu v Týnském chrámu.

Uvažoval, kde nechat vzkaz, kdyby syn mezitím přišel. Napadlo ho přilepit žlutý lístek na láhev mléka. Šimon si po příchodu domů většinou ze všeho nejdřív zalil cereálie. Láhev mléka zapomenutá na stole bývala obvykle první, co Ladislav uviděl, když vstoupil. Pravidelně pokračoval do synova pokoje a nutil Šimona, aby ji uklidil, ale druhý den tam stála znovu. Co když si tentokrát svačinu neudělá? napadlo ho. Nakonec přilepil vzkaz na monitor synova počítače.

Jakmile seběhl po schodech, z protějšího domu vyšla mladá žena s vlňákem přetaženým přes ústa. Bleskla po něm pohledem zpod nasazené kapuce. Ladislav si vzpomněl, že se s ní párkrát těsně minul na rohu ulice, odkud se odbočovalo k hlavní. (Úhel dvou zdí tam byl překvapivě tupý, protože za rohem se otevíralo okrouhlé náměstíčko. Chodník se zužoval, a ještě z něj ubíral místo kmen stromu a parkovací automat. Chodci obvykle procházeli těsně kolem zdi.) Vždycky ho přitom napadlo, jestli nebydlí v protějším bytě. Barva vlasů, výška, všechno přibližně odpovídalo, nakolik to dokázal odhadnout. A bylo tam ještě něco víc, možná její energická chůze. Žena naproti si natahovala tričko podobně mrštně. Nikdy ji neoslovil. Nedokázal si vymyslet žádný důvod a pravdu říct nechtěl.

Mary možná nakonec nepřehání. Neumí mluvit s živými lidmi, protože se pořád zabývá nebožtíky. Tenhle její výpad, který vždy zlehčoval jako příliš laciný, ho teď dodatečně zabolel.

Jindy si užíval kombinaci fasád z přelomu devatenáctého a dvacátého století; tichou, skoro zasněnou atmosféru postranní ulice na pomezí Vinohrad a Vršovic. Přestože domy byly nanejvýš čtyřpatrové, panovalo v ní měkké příšeří, jako na dně rokliny zarostlé vegetací, kde je i za horkého dne příjemný chládek. Okolní ulice se kvůli kopcovitému terénu pootáčely, takže ten, kdo se v nich nevyznal, těžko udržel směr. Teď chtěl být rychle pryč.

Radši přidal, aby byl co nejdříve na zastávce, odkud Šimon jezdil každé ráno do školy. Minul květinářství s nepřetržitým provozem, kde po ránu prodavačky, které vypadaly všechny nanejvýš na šestnáct, vláčely dovnitř přepravky s čerstvými květinami. Obvykle mu jich bylo kvůli tomu, jak se lopotily, neurčitě líto. Připadaly mu příliš křehké a obvykle také příliš málo oblečené. V mraze tahaly přepravky nanejvýš ve flísových mikinách, a když se sklonily, vykukovaly jim z obtažených džín kalhotky. Pokukoval po nich, když si venku zapálily, a přišly mu mladinké a drsné zároveň. Teď si vzpomněl na Šimona. Oproti němu byly alespoň bezpečně tady, na svém místě, tam, co vždycky. Z obchodu zavoněly květiny, ten chladný pach mu připomněl oslavy a pohřby zároveň.

Na chodníku mezi květinářstvím se mu na okamžik vybavil pocit, jaké to bylo, když někam chodil se Šimonem. Tehdy, když byl ještě malý. Chlapec kolem něj poskakoval, bral ho za ruku a táhl ho za sebou, nebo se v hraném odporu nechával vléct. Když se ocitli spolu na chodníku teď, Šimon většinou pořádně přidal do kroku, až mu Ladislav skoro nestačil.

V tramvaji se kymáceli adolescenti v úzkých džínách a ve sportovně vyhlížejících botách s tenkými podrážkami, ve kterých jim určitě musela být zima. Prohlédl si jejich patky pečlivě sčesané na stranu; kudrny, které jim lezly z čepic; dlouhé kšilty trčící do prostoru. Někteří poslouchali hudbu ze sluchátek. Jiní si zbytečně hlasitě povídali, jako by museli překřikovat hudbu, i když měli v uších jenom náušnice. Ladislav uvažoval, kdo z nich by mohl být Šimonův spolužák. Nesebral odvahu, aby se jich zeptal.

Vybavil si Šimona, jak se choval, když se Ladislav vracel k rodině vždy v pátek večer. Sotva strčil klíče do zámku, ozvaly se na druhé straně rychlé kroky, pak tupý úder, jak něčí tělo v rozběhu narazilo do dveří. Potom tiché šramocení, jako by něčí prsty škrábaly na dveře z druhé strany. Když odemkl, musel křídlo odtlačit, protože Šimon mu ve hře blokoval vstup. Najednou se rozlétly, když chlapec uskočil, popoběhl zpátky, pak se rozběhl a vrhl se Ladislavovi do náruče. Dosud si vybavoval jeho rozzářené oči. Někdy předtím, než se k němu Šimon nastěhoval, se odehrála ta změna. Jako by mu v očích vzniklo další, průhledné víčko, podobné tomu, jaké mají plazi. Šimon teď na něj upíral zrak beze stopy zájmu; osy pohledu se mu podivně křížily, jako by nedokázal zaostřit.

_Tati! Tatínku! Konečně jsi tady!_ vybavil si Ladislav jeho výkřiky, když přijížděl z výzkumu. Palčivě si připomněl svůj tehdejší pocit, že všechno je v pořádku. V pracovní dny sice není doma, ale o víkendech dokáže své rodině všechno vynahradit. Nevzpomněl si, jak se tehdy, při jeho návratech, tvářila Mary.

V zástupu vlévajícím se do vrat školy si připadal nepatřičně. Byl proti ostatním příliš vysoký a rozložitý, a hlavně nesmyslně pomalý. Snažil se do nikoho nevrazit, ostatní ho předbíhali. Studenti se pohybovali pružně, důvěrně do sebe strkali rameny, zato Ladislav se mezi nimi osamoceně, odevzdaně sunul vpřed.

Důvěrně známá architektura začátku dvacátého století, všechny ty neorenesanční římsy, falešné balkonové sloupky a předstírané kvádry zdiva, vymodelované z omítky, působily na Ladislava vždy útěšně. Škola na první pohled působila jako solidní ústav z dob zaniklého mocnářství, kde se na fasádě přehledně opakovaly minulé stavební styly. Zároveň vypadala trochu jako nádraží, odkud se jezdí jenom na výlety; nikdy do války. Ten trochu maloměšťácký rozmach očekávané prosperity, opatrné sebedůvěry a střízlivé nepůvodnosti jako by mohl něco zaručit i pro dnešek. Ladislav znal Šimonovu školu dosud jenom zvenčí.

Ředitel měl širokou důvěryhodnou tvář a mohutnou postavu. Rychle ukázal Ladislavovi na koženkovou sedačku, sám si sedl naproti. Rozhodné pohyby doprovázel soustředěným výrazem, který Ladislava jako by dopředu ujišťoval, že jeho záležitost nebere na lehkou váhu. V kanceláři voněla káva, doprovázel ji kancelářský pach vycházející z kovralu, z tmavého dřevotřískového nábytku starého přinejmenším dvacet let a z osezených potahů na křeslech.

Když Ladislav vysvětlil, proč přišel, ředitel se na okamžik zamyslel. Jako by ho chtěl ujistit, že záležitosti věnuje dostatečnou pozornost. Pak poprosil sekretářku, ať sežene Šimonovu třídní profesorku, která za okamžik vklouzla dovnitř. Ladislav zapátral v tváři čtyřicátnice, již by na ulici snadno přehlédl. Ničím ho neodradila, ale ani příliš nezaujala; nakonec převládl pocit, že jí může důvěřovat. Možná si to přál natolik, až tomu sám uvěřil. Hledal nějaké známky toho, že žena ví o Šimonovi něco, o čem on nemá tušení. Představili se, ředitel ji pobídl několika slovy a žena se rychle rozpovídala. Šimon nepatří k těm, s kým by byly ve třídě problémy (_protože stejně myslí jen na ty svoje hry_, doplnil si Ladislav pro sebe). Ani v poslední době si na něm nevšimla ničeho zvláštního. Prospěch má průměrný.

„Mohla byste nám říct, s kým se ve třídě přátelí?“ zeptal se jí ředitel.

„On je dost sám pro sebe. Je pravda, že mi v posledních týdnech připadal ještě zamyšlenější než dřív. U dospívajících chlapců je ale těžké odhadnout, co se v nich odehrává. Nevšimla jsem si žádných varovných příznaků, které by ukazovaly na… na nějaký problém.“

„Šimon žádné drogy nebere,“ podotkl Ladislav. Snad poprvé mu Šimonovo vysedávání před počítačem přišlo jako výhoda.

„Problémem myslím třeba i situaci v rodině. Ne nutně ve vaší, mluvím obecně. Těch příčin může být celá řada,“ podotkla profesorka. Ladislav mlčel, nechtěl se přít, že žádný rodinný problém neexistuje, aby nevzbudil opačný dojem. Profesorka se omluvila, že jí začíná hodina, a zvedla se. S úlevou, jak se Ladislavovi zdálo.

„Podle mých zkušeností se dospívající většinou sami vrátí domů. Je ovšem nesmírně důležité, aby se s nimi pak promluvilo. Doporučil bych vám zajít za naším výchovným poradcem,“ navrhl ředitel.

„Takže jediné, co se dá dělat, je čekat? Šimon může být někde zavřený s partou feťáků, nějaký úchyl ho může držet ve sklepě…“ Ladislav ze sebe sypal představy, které dosud úspěšně potlačoval. Vyprovokovala ho ředitelova pozorná a vstřícná tvář. Ještě než domluvil, věděl, že ho obviňuje zbytečně.

„Promiňte. Dejte mi spojení na rodiče Šimonových spolužáků, prosím vás,“ požádal Ladislav po chvíli ticha.

„Vy se ještě s nikým neznáte, třeba z třídních schůzek?“

„Šimon se mnou bydlí pět měsíců. Na posledních schůzkách byla moje ex,“ vysvětlil Ladislav. Měl pocit, že teorie o problémech v rodině se tím potvrdila. Ředitelův úsměv skutečně trochu zeslábl.

„V podobných případech poskytujeme spojení na rodiče spolužáků jenom policii.“

„A oni tady už byli?“

„Kapitán Jirsa zavolal hned po ránu. O seznam kontaktů nás už požádal. Zastaví se pro něj.“

„A… nebude lepší, když se Šimona pokusí najít víc lidí? Třeba mi rodiče řeknou něco, co by policii nepověděli…“

„Pokud se Šimon během dneška neobjeví, zavolejte mi,“ pokrčil ředitel rameny. Nebyl to souhlas, ale Ladislav pochopil, že ničeho dalšího nedosáhne.

Nastoupil do tramvaje, aby se co nejrychleji vrátil domů. Teď už jí žádní výrostci necestovali. Vybavil si jejich účesy a pak ho napadlo zastavit se v kadeřnickém salonu, kam syn chodil. S kadeřníkem si zákazníci povídají, přesvědčoval sám sebe. Uvědomil si, že má tu představu odněkud z filmu. On sám na křesle v kadeřnictví vždycky mlčel, protože se mu tam dobře uvažovalo o probíhajících výzkumech.

Salon byl v jedné z příčných ulic, nasedajících na Václavské náměstí. Měli skoro třikrát vyšší ceny než v krámku nad poštou, označeném _kadeřnictví dámské pánské dětské_, ale Ladislav chtěl Šimonovi něco dopřát. Snažil se, aby se Šimon po jejich sestěhování cítil dobře.

Otevírali naštěstí už v osm. Za recepčním pultem nikdo neseděl; u zdi za ním stála skříň s vystavenou kosmetikou. Ve vzduchu se vznášela směs vůní šampónů, voňavek a dalších příměsí, které Ladislav nedokázal poznat. Mladá žena v obtaženém růžovém tričku zametala, smeták měl umělohmotné štětiny v růžovofialovém odstínu jejích nehtů. Ladislavovi připadalo, že se obtáčejí kolem násady. Byla trochu příliš opálená na to, aby mohla nabrat svůj odstín přirozeným způsobem. Ladislav vysvětlil, že hledá Šimonova kadeřníka. Dívka přešla k počítači na recepci, zadala jméno a řekla: „Šimona stříhá Honza. – Honzóóó!“

Zezadu vyšel mladík v tříčtvrtečních kalhotách, s úsměvem, který mu vydržel celou dobu, co si s Ladislavem povídal. Na lýtku měl vytetovaný jakýsi propracovaný obrazec. Rýsoval se tak jasně, jako by to bylo natištěné logo nebo jiná grafika. Honza se na Ladislava díval přes brýle se silnějšími obroučkami, jaké nosili intelektuálové v šedesátých letech. Ty jeho však byly jednoznačně od současného designéra. Měl patku jako kluci v tramvaji, ale i Ladislav si uvědomil, že jeho účes je rafinovanější. Nedbalejší, a zároveň působivější. Od pasu mu visela pestrobarevná šňůra a obloukem šla znovu nahoru, zřejmě ke klíčům v kapse. Rozkročil se v plastových dřevácích.

„Šimon? No samo.“ Ladislavovi poskočilo srdce. „Co byste potřeboval?“

Honza se dál usmíval, jeho oči ale zvážněly: „Hm, o žádných _friends_ nikdy nemluvil. On toho vůbec moc nenapovídal.“

Dívka začala zametat vedle Ladislavových bot.

„Už jsem na odchodu,“ řekl jí a snažil se, aby to neznělo nepříjemně.

„Počkejte. Teď jsem si vzpomněl. Jednou se mně ptal, jestli znám účes jedný postavy… Z čeho ono to bylo… Ne, z reklamy ne. Žádnej film, ani seriál… Jasně. Battle Church.“

„Prosím?“

„Šimon paří Battle Church. Počítačovou hru. A tyhle pařmeni jsou komunita, mohli by se mezi sebou znát.“

„Díky! Díky moc! Nevíte, jak bych se k nim dostal?“

„Třeba přes Facebook?“

„No… nešlo by to nějak jinak?“ Ladislavovi se nechtělo vysvětlovat, proč nemá facebookový profil.

„Obchody s hrama jsou všude, třeba v supermarketech. I když zrovna Battle Church…“

Ladislav rychle vyšel na ulici. Měl už být v Týnském chrámu. Zavolal svému asistentovi Tomášovi a popsal mu, co se stalo. Nepustil ho ke slovu, protože Tomáš se stavěl k výzkumu hodně aktivně a Ladislav nestál ani o jeho rozpaky, ani o rady. Sdělil mu, že se ještě staví doma, aby si ověřil, jestli tam Šimon není. Pak zavolal synovi, nechal telefon několikrát zazvonit a zavěsil. Už ho to nedeprimovalo. Připomnělo mu to pocit, který míval na začátku výzkumu. Největší pochybnosti se ho zmocňovaly při rozpracovávání základních teorií. Jakmile začali dělat sondy, zachvátilo ho hledačské vzrušení. A teď už jednu teorii měl.

Ladislav zamířil v supermarketu do obchodu s počítačovými hrami, na který si matně vzpomněl po cestě. Nikdy předtím do něj nevstoupil. Šimon si hry pořizoval sám, vždy ho jenom poprosil o peníze. Ladislav mu je dával s pocitem, že přece nebude oba ztrap­ňovat dotazy, na co přesně je chce.

Mladíci podobní těm v tramvaji se skláněli v obchodě nad sklem pultu, nebo si prohlíželi zboží ve vitrínách na stěnách. Plastové schránky s obrázky Ladislavovi na první pohled připomněly dévédéčka s filmy, zároveň postřehl, že se liší, ale nedovedl poznat čím.

Pečlivě oholený mladý muž s brýlemi všechno sledoval se zvláštním úsměvem. Měl na sobě sportovní oblečení, které od pohledu vypadalo jako značkové, ruce si založil na prsou a zlehka se zakláněl. Jako by dával najevo, že rád zákazníkům poradí a zároveň že má o jejich znalostech her své mínění.

„Máte Battle Church?“ zeptal se Ladislav.

Úsměv se vytratil. „Myslíte War of Religions? Vyšla jenom v limitované sérii. A už je pryč.“

„Víte, opravdu bych ji potřeboval. Jako… jako dárek. Synovi k narozeninám,“ pokoušel se Ladislav zapůsobit.

„Skutečně vám nepomůžu.“

„Možná si syna pamatujete. Určitě k vám chodí,“ dodal Ladislav. Začal Šimona popisovat a uvědomil si, že používá stejné formulace jako při zápisu do protokolu. Mary nosila Šimonovu fotku v peněžence, on žádnou podobenku neměl. Připadalo mu to zbytečné, protože se snažil trávit se synem každý víkend, když ještě pracoval v terénu, no a teď se s ním přece viděl každý den. Už poněkolikáté od Šimonova zmizení si chybějící fotku vyčetl.

Prodavač zpozorněl. „Při našem množství zákazníků nemůžete čekat, že si zapamatuju každého zvlášť,“ ukázal na výrostky. Zvedli hlavy, začali si Ladislava zkoumavě prohlížet, ztišili hlasy. Ladislava napadlo, že by vlastně měli být ve škole.

„A co vy? Vy si občas nezahrajete?“ zeptal se prodavače.

„Kdepak. Mně stačí byznys. Teda ne že bych si občas o víkendu nezapařil… Líbí se mi ale jiný gamesy. Mně ty historický střílečky moc nesedí. A navíc, Battle Church není jen tak obyčejná hra.“

„Proč?“ zeptal se Ladislav, asi zbytečně naléhavě.

Mladíci jako by si uvědomili, že se v krámku děje něco neobvyklého, a začali se vytrácet.

„To byste se musel zeptat někoho z nich.“

Jenže v krámu bylo najednou prázdno. Když Ladislav vyběhl ven, uviděl už jenom pěstěné ženy, které beze spěchu procházely chodbou a tu a tam nakoukly do výlohy. Buďto je zaujalo zboží, nebo sledovaly svůj odraz ve skle. Lesknoucí se mramorová podlaha mu připomněla dlaždice na podlaze chrámu. Vytáhl mobil a zavolal Tomášovi, že už je na cestě. Tentokrát počkal na jeho reakci a postřehl v jeho hlase údiv. No ovšem, když se začínalo s výzkumem, Ladislav byl až dosud na místě pokaždé jako první.

Mimoděk zahlédl ve výloze i svou vlastní podobu. Mihl se tam shrbený chlápek s řídnoucími vlasy, s obličejem, ze kterého jako by se snažil vypudit jakýkoli výraz. Všiml si, že šaty na tom muži v odraze podivně visí, jako by si navlékl zapůjčený převlek. Přidal do kroku, aby byl co nejdříve v chrámu.

Šimon Abeles 3.

  

„Stojíš u pramene našeho budoucího bohatství!“ zvolal Bešonised. Bystrá očka mu jezdila sem a tam, v nadšení se popotahoval za bradku. Pak si složil ruce na úspěšně rostoucí břicho. Bešonised vypadal jako obrázek žida lačného peněz, jak si ho všichni představují, byl to však příkladný křesťan. Povolal si Hermana do svého kouta oficíny, za zády tiskaře zůstala kasa se sazbou i lis, kolem nějž se točili pomocníci a přitlačovali _šroubem_ papír na sazbu. Byla tu cítit tiskařská barva a schnoucí stránky.

„Otec Johann slíbil uhradit zatím jenom šaty a hračky,“ připomněl mu Herman. „Jaký prospěch by mohla mít tiskárna z nějakého hocha?“

„Netvař se, že mi nerozumíš, mistře! Už vidím ten leták, který vydáme! Bývalý žid pomáhá vyvést židovského jinocha z bludu!“

„Byl bych radši, kdyby mě všichni přijímali jako křesťana.“

„Představ si, jak se bude takový leták prodávat.“ Bešonised se tvářil, že jeho poznámku neslyšel, jako obvykle. Pokračovali ve své konverzační hře.

„Nejsem si jistý, jestli…“

„Že by ti nevoněly peníze? To se mi nezdá, s tvými výlohami. Máš pěkný dům, služku, co jí jede pusa jako šlejfířovi…“

„S Máří je ta potíž, že…“

„… a to má své výhody. Každý vidí, že žiješ jako pravý křesťan. Proč se s ní vlastně neoženíš?“

„K čemu by mi něco takového bylo?“ zeptal se Herman zbytečně ostře. Vzápětí ho to zamrzelo, dobře totiž věděl, za co Bešonisedovi vděčí. Impresor ho kdysi přijal jako čerstvě pokřtěného žida, na kterého se ostatní dívali skrze prsty. Herman při jejich prvním rozhovoru jenom váhavě přisvědčil, že zná i křesťanské písmo. Teprve nedlouho předtím se ho s pomocí otce Johanna naučil.

„Písmo jako písmo,“ uťal tehdy Bešonised jeho nejistotu. Pobídl Hermana, ať se postaví k tiskařské kase. Herman se podíval na text, který visel připíchnutý na tenaklu. Sáhl do liter, začal je vkládat do sázítka a celé řádky potom do sazebnice. Když stránku dokončil a ovázal sazbu provázky, aby se nerozjela, Bešonised kývl na pomocníka.

Ten zakroužil po sazbě koženými válci, jimiž se nanášela barva. Sazba putovala pod lis. Bešonised se zadíval na vytištěnou stránku, nevěřícně se zamračil, pak mu zacukaly koutky, a nakonec se rozesmál. Ukázal Hermanovi papír. Text byl dokonale vysázený, od kraje ke kraji, se stejnoměrnými mezerami. Herman nechápavě přejel po stránce očima.

„Příště jenom změň směr,“ zachechtal se Bešonised.

Herman vysadil text zprava doleva, jak byl zvyklý z hebrejštiny. Polekaně se podíval na impresora.

„Všechno prostě dělej naopak! – Jinak sázíš moc pěkně. Na jakých textech ses vyučil?“

„U nás se tiskly hlavně náboženské knihy.“

Bešonised se zamyslel: „Hm. Stejně mi nejde do hlavy, jak může obstát tiskárna, co dělá jenom pro židovskou obec. Budou za tím nějaká vaše kouzla, viď?“

Všechno naopak, uvažoval teď Herman. Kdyby to bylo tak jednoduché.

Když se vrátil z tiskárny na oběd, uvědomil si, že v domovní chodbě vládne neobvyklá zima. Máří vyklouzla z kuchyně a roztřásla se.

„Nemohla jsem nic dělat, mistře…“ Uhnula očima, ústa se jí stáhla, jak potlačovala pláč. Najednou už to nebyla ta služka, která nikdy neváhá s odpovědí.

„Zabušili na dveře. Myslela jsem, že jste si zapomněl klíč. Otevřela jsem, přede mnou stál žid a koukal na mě zpod klobouku pěkně nenávistně. Za ním nakukoval do chodby další chlap, no byl jich tam celý zástup. Samí židé. S těmi svými límci mi připadali jak komedianti. Jenže byste musel vidět jejich výrazy. Zeptali se mě, jestli neschovávám židovské dítě. A že prý únos je trestný čin. Já… já jsem nedokázala lhát… stejně by mi nevěřili…“

„U kašny těm ostatním husám taky vždycky říkáš pravdu?“ rozkřikl se Herman. „_Kde je Šimon?_“

„Dupali po schodech nahoru jak žoldnéři. Zavřela jsem se v kuchyni. Když se vraceli, pootevřela jsem na škvírku a uviděla jsem, jak si ho vedou mezi sebou. Měl na sobě ty své staré židovské šaty – copak jsem mohla tvrdit, že k nim nepatří?“

Představil si výčitky otce Johanna a pověsti, které se nevyhnutelně roznesou: že Herman to táhne s židy.

Máří zvedla hlavu, jako by četla jeho myšlenky: „Mistře, musíte jít k hejtmanovi. To židé ho unesli! K nám přece přišel dobrovolně!“

„Byl mezi nimi nejspíš Šimonův otec. Takže jakýpak únos?“

„A co když z únosu obviní nás?“

Herman neodpověděl. Jako vždycky jí to myslelo, což ho teď ještě víc zneklidnilo. Poručil jí, ať pořádně naloží do pece, aby se chodba prohřála. Máří si utřela oči do zástěry. Její skloněná tvář vypadala ještě jemněji než obvykle. Z uzlu se jí uvolnily prameny vlasů, vlnily se jí kolem hlavy jako rozpraskaná svatozář.

„Bojím se, že nás postihne něco strašného, mistře,“ vzlykala. „I když jsme nic neudělali. Měli bychom se pomodlit.“

„Modli se hlavně za Šimona.“

Nahoře ve studovně ležely rozházené figurky. Hrnek s penězi byl na svém místě. Máří ho zavolala k jídlu, ale oba jenom posouvali sousta po talíři. Cestou zpět do tiskárny Herman zkoumal tváře chodců, jako by mohl poznat, kdo z nich zaslechl něco o Šimonovi. Choulili se do plášťů a šátků, opláceli mu jeho pohled prázdnými výrazy.

S úlevou se postavil k tiskařskému stolu a sáhl do kasy pro písmena. Sotva je začal řadit do sázítka, cítil, jak se mu vrací klid. Byly to jenom kousky kovové slitiny, ale když se položily vedle sebe, rozehrály se. Díky svým vzájemným vztahům nabývaly na významu. Tentokrát ho však melodie písmen nedokázala zaujmout. Jeho soustředění se vytratilo, opřel se o kasu a sledoval pomocníky. Vbíhali do tiskárny s objednávkami, stejnoměrnými pohyby roztírali barvu po sazbě, opírali se do páky lisu. Věšeli potištěné archy na šňůry, aby tisk zaschl. Díval se na jejich rozcuchané, nestříhané vlasy.

„Nezaslechl jsi ve městě něco zajímavého?“ ptal se těch, co se vrátili zvenčí. Doufal, že zavrtí hlavou. Lazar nejspíš Šimona zfackoval a zavřel ho doma. Co víc se mohlo stát?

„Na rynku si přirážejí na cenách zeleniny. Prý tam na ně vtrhnou radní s biřici. Zabaví jim zboží, doma si na něm pochutnají, a předražovat se bude dál!“

Herman neřekl Bešonisedovi, co se u něj doma stalo. Nechtěl poslouchat impresorovy stesky nad promarněnou příležitostí. Urči­tě by následovalo naléhání, aby mu prozradil tajemství židovské tiskárny. Doufal, že Šimon dokáže Lazarovi vyklouznout. Tentokrát zařídí všechno jinak, zapřísahal se. Nebude ho nutit převlékat se do židovských šatů. A až potká na trhu Leu, nenechá ji odejít. Proč by nemohla opustit Židovské město natrvalo? Co kdyby se nastěhovala k němu? Snad bych ji dokázal přemluvit ke konverzi, představoval si. Možná bychom mohli odejít společně. I se Šimonem. Do jiného města. A dítě, které čeká s Lazarem? Přijal by je za vlastní, proč ne? Šimonův krátký pobyt mu dokázal, že všechno by to bylo možné. Vybavil si okamžik, kdy s chlapcem kráčel z trhu, a jeho pocity se mu okamžitě vrátily.

Fantazíroval při práci a písmena se mu míhala pod rukama. Kazil dílo, najednou už nedokázal slyšet hudbu textu, v sazbě bylo tolik chyb, že musel rozebrat sazebnici. Bešonised naštěstí odešel na jednání s jakýmsi papírníkem. Jakmile se setmělo, Herman vyklouzl ze dveří tiskárny.

Tentokrát bylo v chodbě domu příjemně teplo. Máří postávala u plotny, mlčky ukázala ke studovně. Rozběhl se nahoru, nechtěl slyšet žádnou jinou zprávu než tu, kterou toužebně očekával. Už na schodech uviděl světlo prosvítající mezi dveřmi a rámem.

Otec Johann seděl obkročmo na židli uprostřed místnosti. Nohou posouval figurku válející se na podlaze. Jeho žák, mladý kněz Matěj, držel v mohutných rukou Šimonovy šaty. Židle vypadala ve srovnání s Matějovým tělem titěrně. Měl postavu jako sedláci na trzích, kam Herman občas zajel s vozem knih. Potěžkávali v dlani peníze a dlouho se nemohli rozhodnout. Možná se chystali koupit si první knihu v životě. Pohled do skladu tiskárny by jim asi vyrazil dech. Knihy naskládané na sobě se tam zvedaly jako zdi. Pokud nešly na odbyt, stávaly se mrtvým papírem, v němž se topily Bešonisedovy peníze.

„Nedostál jsi očekávání, která jsme do tebe vložili, mistře tiskaři,“ pronesl Johann zlehka.

„Třeba se ještě vrátí. Nezůstal u kamarádů? Neběhá někde po záhumenku?“ zeptal se Matěj. Herman znovu zauvažoval, proč si Johann vybral jako pomocníka zrovna tohoto mladíka. V každé Matějově větě zaznívalo něco z jednoduchého vyjadřování venkovanů.

„Měl jsi dbát na to, aby se neztratil. Máří jim prý sama otevřela dveře. Nechápu, jak se něco takového mohlo stát.“

„Můj dům není vězení.“

„Cožpak sis nedokázal představit, co tomu chlapci hrozí? Konverze se přece podobá cestě, na které poutníka ohrožuje tisícero nástrah.“

„Vím, otče.“

„Jak mohli židé vědět, kde Šimona hledat?“

Lea, uvědomil si. Přecenil ji, nebo ji spíše nepochopil. Opět. Takže za ním přece jenom přišla kvůli Lazarovi.

„Proč jste ho neubytovali u sebe?“ pokusil se Herman najít východisko.

„Nebyl ještě křesťan, mistře. Chtěli jsme ho připravit ke křtu co nejdříve. Jeho každodenní putování mezi kolejí a tvým domem mělo představovat přípravu na přechod mezi starým a novým světem. Nikdy nevíme, jaký je Boží úradek, ale musíme se pokusit vyjít mu vstříc. Ty jsi ten, kdo selhal.“

„Šimon s nimi určitě nešel dobrovolně,“ pokusil se Matěj uklidnit Johanna.

„To nevíme. Nezastesklo se mu po Židovském městě? A hlavně, neprobudily se podobné pocity i v tobě?“ Herman sklonil hlavu, aby se vyhnul Johannovu upřenému pohledu. Oba muži sešli po schodech, bez pozdravu za sebou zavřeli domovní dveře.

Máří v kuchyni hleděla před sebe. Přistoupila k Hermanovi, zaváhala, pak se mu s uplakanýma očima schoulila v náručí. Nešikovně ji objal. Už si nedokázal hrát na pána a na služku. Mnohokrát se jí chtěl dotknout, položit jí ruku na rameno, přejet jí prsty po vlasech, po tváři. Pokaždé ho přemohly obavy, že ohrozí svůj obraz křesťana. A také vzpomínka na Leu. Nebo spíše podivný pocit, že ji zrazuje. Pocit, o němž věděl, že je nesmyslný.

Šimon Albrecht 4.

  

Ladislav se opřel do vrat Týnského chrámu, přesněji do vrat kostela Matky Boží před Týnem, jak ho několikrát opravili zástupci církve, když se výzkum dojednával. Takový byl totiž jeho správný název. Strměla nad ním zčernalá fasáda jako skalní stěna, pod níž člověka napadne, jestli se na něj nezřítí. Připomínala zkamenělý vodopád, který jako by se mohl dát každým okamžikem do pohybu. Stačilo vzhlédnout a zatočila se mu lehce hlava, protože náhle znejistěl, nevěděl, co je nahoře a co je dole; jako by ten vodopád mohl začít padat vzhůru. Vrata se nepohnula; na jejich ploše visela čtvrtka papíru s nápisem vytisknutým velkým fontem na počítači. Stálo na ní, že kvůli archeologickému výzkumu je kostel pro veřejnost na týden uzavřený. _WE ARE SORRY TO INFORM YOU…_, podával tutéž zprávu omluvnějším tónem anglický překlad.

Ladislav na vrata zabušil. Otočil se a prohlédl si překvapivě malý dvoreček před průčelím: chrám totiž po staletí oddělovaly od Staroměstského náměstí domy. Na jejich fasádách teď zahlédl zbytky sgrafittové výzdoby, která navozovala dojem útulnosti, jako by tu měl být běžný dvorek mezi měšťanskými příbytky. Proti nim se ovšem zvedala kamenná masa. Kostel tady čněl jako překvapení, něco nesamozřejmého, stále znovu zarážejícího. Ladislava napadlo, jestli zná nějaký středověký chrám s podobnou dispozicí – nedovedl si vzpomenout. Zabušil znovu. Už sahal po mobilu, aby našel Tomášovo číslo, když uslyšel zvuk odemykaného zámku. Za vraty se objevil mladý muž se zdvořilým úsměvem a ustoupil Ladislavovi ihned z cesty, jako by ho znal.

Antropolog se v prostoru mezi vraty a vnitřními dveřmi nadechl voňavého kostelního vzduchu, sklem uviděl světla uvnitř a zmocnil se ho pocit bezpečí. U oltáře spatřil skupinku mužů v červenočerných kombinézách – byli z firmy, která prováděla se svými přístroji průzkumy podzemí. Vedle nich postávali kameníci v pracovních kabátcích. Zářily tam také sportovní bundy studentů, vedle nichž se ztrácely tmavé kabáty vědců. Po cestě minul připravený materiál, složené konstrukce, černé bedny s hranami vyztuženými kovovými lištami, stříbřité kufříky, kabely na bubnech, stočené řetězy a smotaná lana.

Rozhlédl se po chrámu, který si pamatoval z někdejších návštěv jako vysoký, čistý prostor. Překvapilo ho, jak je vlastně zaplněný. Menší oltáře u sloupů přečnívaly do prostoru, který vyplňovaly lavice a další zařízení. Celkově to působilo, jako by se do bytu sestěhovalo příliš mnoho nábytku z předchozích adres. Kusy z různých časů si protiřečily a zarputile odmítaly najít soulad. Ladislava překvapilo to nevyslovené napětí – jakési odmítnutí smířit se s tím, jak se věci mají.

„Jsem rád, že jste nakonec mohl přijít, pane doktore,“ oslovil ho nepře­slechnutelný hlas, v jehož tónu zaznívala zkušenost s vystupováním před publikem. Ladil s působivým zjevem muže s pronikavýma očima a bílou bradkou, jež kontrastovala s olivovým nádechem jeho pleti. Všichni ho znali díky jeho článkům i vystupování v televizi. Měl na sobě profesorský vlněný plášť, nedbale rozhrnutý. Rozčepýřené bílé vlasy mu dodávaly zdání roztržitosti, pevný pohled to ale uváděl na pravou míru. Ladislav si uvědomil, že na obrazovce muž vypadá daleko vyšší.

„Jsem ve složité situaci, pane doktore… otče.“ Ladislav trochu zaváhal, jak oslovit Pavla Brušáka, profesora teologické fakulty, který měl zároveň kněžské svěcení. Svou větu chtěl doprovodit slovem _bohužel_, ale na poslední chvíli je vynechal. Brušákovo charisma ho jako obvykle trochu znejistilo. Náhle si nebyl jistý, jestli by ten výraz nebyl nezdvořilý.

„Já vím. Budu se modlit, aby vašeho syna brzy našli. Oceňuji, že se snažíte dostát závazkům našeho projektu. Ostatně sám víte, jak dlouho jsme ho připravovali. Přišel jsem vám popřát hodně úspěchů. Církev doufá, že do toho záhadného příběhu dokážete vnést světlo.“

„Proces s Abelesovou rodinou byl justiční omyl, ne?“ nadhodil Tomáš, student archeologie a Ladislavův asistent. Zjevně nepatřil k vysokoškolákům, kteří chodili na Brušákova populární kázání. Nikdy se netajil tím, že chce co nejrychleji dostudovat a začít stoupat po žebříčku vědeckých hodností. Už teď měl kolem krku elegantní šálu, uvázanou v působivé smyčce. Ladislav Tomášův zápal toleroval. Pečlivě připravené podklady se mu hodily a v zásadě oceňoval, že student dokáže klást nepříjemné otázky místo něj.

„Podle Kische…,“ navázal Tomáš, když se Brušák neměl k odpovědi.

„Neměli bychom se unáhlovat v závěrech, mladíku,“ přerušil ho kněz. „Myslím, že jsme tím povinováni tomu mrtvému chlapci. Jakousi základní úctu musíme zachovat.“ Kameníci je mlčky pozorovali.

Ladislav lovil z hlavy informace, které by měl za normální situace dávno nastudované. Budou hledat hrob židovského chlapce Šimona Abelese. Chtěl se stát křesťanem, a náhle zemřel. Po konverzi, nebo ještě před ní? Ladislav si tím nebyl jistý, vybavoval si jenom, že následoval soudní proces, celá staletí pokládaný kvůli nejasnostem, křivým svědectvím a vynuceným doznáním za pochybný. Tomáš projevoval ve své argumentaci jako obvykle sklony k radikálním soudům.

„Vy nemáte obavy, co tam dole můžeme objevit, otče?“ zeptal se Ladislav tiše.

„Co když se ukáže, že Abeles zemřel přirozenou smrtí?“ ozval se Tomáš. „A kdo měl největší zájem tvrdit, že ho zavraždili? No přece jezuiti, ne?“

Ladislava napadlo, jak se s Tomášem od sebe vzájemně liší; zdaleka ne poprvé. Samozřejmě, Tomáš mohl svobodně studovat, ale základní rozdíl spočíval v nasazení, se kterým obhajoval své názory. Ladislav ho chtě nechtě musel obdivovat, jakkoli měl někdy pocit, že to mladík dělá především kvůli vlastnímu egu. Poznal na kamenících, že uvažují, jestli se nevytratit na cigaretu.

„Církev v dnešní době ztrácí, mladý muži,“ odvětil kněz. „Věřících ubývá. Výzkum v kostele dokáže povzbudit zájem, přijdou se podívat i ti, kteří by sem jinak v životě nevstoupili. A kdo ví, duch místa na ně může zapůsobit… Boží úradek někdy bývá nezbadatelný, přesto se musíme pokusit vyjít mu vstříc. Ale nemyslete si, nemíním nechat vaši otázku bez odpovědi… Jestliže se zjistí, že Šimon Abeles byl zavražděn, potvrdíme dávný verdikt našich předchůdců. Pokud odhalíme, že vše bylo jinak, dáme najevo schopnost uznat vlastní chyby. V obou případech se zachováme tak, jak od nás dnešní člověk očekává. Ovšem v případě Šimona Abelese jde o víc. O mnohem víc.“

Už i muži z firmy zabývající se průzkumy podzemí viseli knězi na rtech.

„Nebudeme se snažit najít jenom ostatky, ale také porozumět příběhu člověka, který se ocitl na pomezí dvou náboženství. Nechci spekulovat o důvodech jeho rozhodnutí, nicméně tu hranici překročil. A spolu s ní svou vlastní mez. Změnil svou podstatu, stal se někým jiným. Nemohlo být pro něj jednoduché odstřihnout se od generací předků…“ Kněz se odmlčel. Tohle se mu na kazatelně ani v televizním studiu nestávalo. „Promiňte, nechci vás zdržovat svými spekulacemi. Rád bych požehnal vaší práci.“

Udělal neuspěchané znamení kříže kamsi do prostoru, který zahrnul Ladislava, kameníky i celý chrám.

„Arcibiskupství bude zastupovat zdejší kostelník, pan Jakoubek.“

Ze skupiny kameníků vystoupil mladý muž kolem třicítky, který Ladislavovi odemkl chrámová vrata. Díky vyrovnanému, důvěryhodnému výrazu působil starší, než byl. Když Ladislav uslyšel o Jakoubkovi poprvé, představil si ho jako… nejspíš jako jednoho ze stařečků z venkovských kostelíků, kde občas prováděl výzkum. Takoví dědoušci přechovávali doma klíč od kostelních vrat a pečovali o svatostánek snad už v několikáté generaci. Kostelník Jakoubek by mohl klidně prodávat auta, i u toho by vypadal věrohodně. Ladislav si vzápětí uvědomil, že jeho bunda sice vypadá neformálně, až sportovně, ale ve skutečnosti je to kvalitní model určený k trávení volného času ve městě. Z pulovru pod ní uhlazeně vykukoval límeček košile.

„A vám, pane doktore,“ oslovil Brušák Ladislava, „přeji, aby se váš osobní problém co nejdříve vyřešil. Rodina je stěžejním bodem lidského života, zároveň ovšem naším zranitelným místem. Kdybyste potřeboval duchovní podporu, obraťte se na mě.“

Teď už se vrátil k tónu svých televizních vystoupení. Kněz byl samozřejmě svobodný, jak si Ladislav ihned uvědomil. Snad proto mu přece jenom položil otázku, která se mu honila hlavou.

„Konvertoval Šimon Abeles, otče?“

„Samozřejmě ne,“ rychle se ozval Tomáš.

„Ano. Tedy vlastně – je to složitější,“ odpověděl Brušák. Vzápětí se mlčky uklonil.

Kameníci se chvíli dívali, jak odchází středem lodi, pak se obrátili na Ladislava. Přikývl, ať si jdou zakouřit, a poblíž složeného materiálu oslovil Tomáše: „Co je to Battle Church?“

Tomáš překvapeně zvedl obočí: „Od kdy se zajímáš o hry?“

„Od té doby, co mi zmizel kluk. On hrál právě tuhle…“

„Jo tak on je pařič! No jestli jede v Battle Church… Víš, ta hra má hodně zvláštní pověst. Říká se toho o ní tolik, že kdyby jenom polovina byla pravda…“

„Kde se o ní můžu něco dozvědět?“

„Mezi mými přáteli už nikdo nepaří. Potřebuješ někoho mladšího, jenže pařmeni jsou uzavřená společnost. Nejlepší by byl nějaký hacker.“

„Proč?“

„Jestli chceš na něco přijít, budeš se muset dostat do systému.“

Ladislav věděl, že Tomáš zná jeho vztah k informačním technologiím. Když kupoval Šimonovi nový mobil, musel se s Tomášem poradit. Teď si ani nebyl jistý, jestli mu jeho asistent nabízí pomoc, natož aby se dokázal rozhodnout, jestli ji má přijmout. Nechtěl mu být příliš zavázaný.

Oběma jim šly od pusy obláčky páry, které se vytrácely v přítmí nad jejich hlavami. Tomáš se odmlčel, jako by cosi lovil v paměti. Ladislavovi ulpěl pohled na kamenné podlaze. Brzy se z ní vyzvednou dlaždice, vybere se výsyp, o klenbu krypty se opře hrot vrtáku. Dostat se skrz mu najednou přišlo podivně přitažlivé, sám by se nejradši hned teď postavil k vrtačce, aby ucítil ten moment, kdy zajede do volného prostoru vespod. Představil si napětí v bicepsech i v lopatkových svalech, které se musí dostavit při zmáhání odporu klenby. Ve srovnání s představou, jak proniká do počítačové hry, to v každém případě vypadalo snadněji.

Ladislav se vydal pro muže z firmy. Uvolněně postávali s dělníky před chrámovými vraty, jako by ani na okamžik nezapochybovali, že všechny problémy při výzkumu se dají vyřešit. Kameníci zavrtěli cigaretami v rýhách, které pokrývaly šedavé kameny podezdívky, až rýhy zčernaly.

Odvedl je lodí k litinovému plůtku před oltářem, prošli vrátky v boční lodi, zabočili a přešli kolem oltáře vlevo, ke kapli svatého Kříže. Její podlaha byla o stupeň výš nad tou chrámovou. Shromáždili se na šachovnici z tmavě červených a slonovinově bílých dlaždic. V temně rudé barvě občas zářily stříkance bílých žil.

Kameníci ho pozorovali, tázavý pohled mu věnoval i Tomáš. Věděl, na co se ho chtějí zeptat. V podlaze žádný viditelný vstup do krypty nebyl. Ladislav ukázal na pravou boční stěnu, kde se nacházel výklenek se sedátkem, zvaný _sedile._ Jako opona se nad ním snášely elegantní ornamenty parléřovské gotiky. Opíraly se o pilíře, na nichž byly usazené dokonale zpracované hlavy krále a královny, další figurky byly umístěné jednak pod pilíři, jednak mezi ornamenty. Kamenný závěs dole uzavíraly polokruhy nepropojených oblouků.

A v prostoru mezi sedátkem a vzdušnou kamennou oponou se vznášel epitaf Šimona Abelese. Byl z načervenalého mramoru a měl tvar podlouhlého obdélníku, postaveného na kratší hraně; nahoře se vlnil jako štíty selských stavení. Ta křivka připomínala složená křídla nebo vrchol srdce. Trochu neohrabané barokní obloučky kontrastovaly s propracovanou gotikou nad nimi. Desku pokrýval latinský nápis.

„Přelousknete nám, co je tam napsanýho, doktore?“ zeptal se šéf průzkumníků z firmy.

„Šimon Abeles, dvanáctiletý hoch židovský, Boha hledaje, uchýlil se do koleje klementinské Tovaryšstva Ježíšova, aby se dal pokřtíti, v září roku 1693,“ ozval se věcný hlas. Pronášel ta slova bez patosu, ale stejně se trochu nechával unést jejich rytmem. Ohlédli se na kostelníka Jakoubka. „Po několika dnech byl z kláštera vylákán, lichocením, strachem, hladem, bitím a ošklivým vězením doma pokoušen, což všechno udatně přestál a rukou otce a přítele jeho zhynul 21. února 1694. Tělo bylo tajně pohřbeno, šestého dne vykopáno, úředně prohlédnuto, zůstalo až do zapečetění rakve bez veškerého zápachu, bylo přirozené barvy, měkké a pružné, a tekla z něho růžová krev. Z radnice Starého Města bylo za veliké slávy smuteční a neobvyklé účasti pobožného lidu vyneseno a zde uloženo 31. března 1694.“

„Překládáte pěkně,“ podotkl Tomáš s náznakem otázky.

„Text pochází z Kessnerovy knihy o Týnu,“ usmál se Jakoubek. „Tak to s naším chrámem prostě je. Musíte si uvědomit, že cokoli vás napadne, promyslel pravděpodobně už někdo před vámi. A zdaleka nejste první návštěvníci, kteří by si přáli vědět, co na epitafu stojí… Ostatně, na tomto místě byl původně obraz Šimona Abelese, který můžete vidět v sakristii,“ informoval je. „Visel tady, dokud nebyl epitaf hotový.“

„Takže my budeme vybourávat zeď?“ zeptal se šéf kameníků.

„Hrob by měl být někde v podlaze,“ odpověděl Ladislav.

„Provedli jsme termometrické měření, v létě a znovu teď v zimě,“ vysvětlil muž z firmy. „Podívejte se…“ Otevřel v pokleku notebook. Proklikal se k obrázku, na němž se přelévaly barevné plochy, které připomínaly meteorologickou mapu. „Krypta by měla být zde,“ zapíchl prst do místa, odkud se šířila nepravidelná červená skvrna.

„Jak to dokážete odhadnout?“ zeptal se šéf kameníků.

„Změřili jsme teploty podlahy. V uzavřených prostorách tam dole je konstantně pět nebo deset stupňů nad nulou. I v zimě. Když se ty údaje srovnají s teplotami z léta, dostanete výsledky. Samozřejmě to chce nějakou zkušenost při jejich vyhodnocování.“

„Přesný místo vstupu do krypty ale neznáme, co?“ pokračoval kameník v otázkách.

„Ne,“ odpověděl Ladislav a podíval se na Jakoubka. „Použijeme sondu. Krypta se zdá být centrálně před oltářem.“

„Zajímavé. Já jsem sázel spíš na to, že bude někde při kraji,“ podotkl Jakoubek.

„A nějaký záznamy…?“ zeptal se kameník.

„Všechno jsme už prošli,“ odpověděl Ladislav. „Nic se bohužel nedochovalo.“ Tomáš, který měl na starosti pátrání v dokumentech chrámu, přikývl. Ladislav ustoupil o krok stranou. Najednou si připadal, jako by mu podlaha uhnula pod nohama. Uvědomil si, jaké se při jejich krátkém rozhovoru rozhostilo v kapli napětí. Všichni obhlíželi detaily výzdoby a hledali nějaké znamení. Ozkoušel špičkou boty podlahu. Měl pocit, jako by povolila. Udělal druhý pokus a uklidnil se. Jenom se pod ním zhoupla uvolněná dlaždice.

Ladislav kameníkům a lidem z firmy obvykle pomohl nanosit vybavení, aby dokázal, že všichni patří do jednoho týmu. Teď ovšem potřeboval využít zbývající čas k tomu, aby se zastavil doma. Poprosil Tomáše, ať dohlédne na přípravy, a zahlédl, jak se mu v očích objevily jiskřičky zadostiučinění.

Byt byl opět zamknutý i na horní zámek, který Šimonovi nikdy nestál za námahu. Ladislav se posadil za stůl a otevřel notebook, aby se podíval se na maily. Nic. Chvíli si hrál s mobilem a pozoroval displej s nadějí, že se rozzáří. Uvažoval, jestli nemá znovu zavolat Mary. Snažil se ten okamžik oddálit, radši se ponořil do vzpomínek.

Seznámili se na exkurzi pro čerstvé studenty historie, které doprovázel jako asistent z katedry antropologie. Všiml si jí už v autobuse, v okamžiku, kdy se k ní dostala láhev vína. Rychle ji zvedla k ústům a zhluboka si lokla. Proud vína ji asi trochu překvapil; prudce se předklonila. Když si všimla, že ji pozoruje, ušklíbla se na něj, napůl ironicky a napůl rozpačitě. Pak se k němu vydala, aby mu láhev nabídla. Napil se a uvažoval, jestli může v té chuti rozeznat něco z jejích rtů. Přitom se rozkašlal. Uhodila ho do zad. Teprve pak se představila. Ještě teď ji měl před očima, jak stojí nad ním, kymácí se při zhoupnutích autobusu a povzbudivě a zároveň trochu posměšně ho pozoruje.

Profesorovi ve staromódních kožených pohorkách, který je druhý den prováděl mezi sondami, visela na rtech. A s obdivem sledovala i Ladislava, když se v kůlně sklonil nad stolem s kosterními nálezy. Protlačila se mezi ostatními k němu, popadla kus zčernalé holenní kosti.

„Ještě něco chytneš,“ varovala ji jiná studentka. Mary si kost pečlivě prohlédla, dokonce ji zvedla proti světlu přicházejícímu dveřmi, jako by zjišťovala, jestli zachovává rovnou osu. „Tak co, byl to chlap, nebo ženská?“ zeptala se Ladislava. Její bezprostřednost spojená s razancí ho pobavila a okouzlila; začal jí vysvětlovat morfologické rozdíly. Při prohlídce naleziště už šli vedle sebe.

Zabrali se do rozhovoru tak, až Mary přehlédla okraj sondy. Přistála dole, vedle právě odkrytého skeletu. „Paní kolegyně! Hlavně nám nepoškoďte nález!“ zděšeně volal profesor mezi rozesmátými studenty. Ladislav fascinovaně sledoval tu krásnou holku v bavlněném tílku, s vlasy jako rozfoukané plameny, jak leží vedle lebky. Studenti se rozchechtali ještě víc, když pootočila hlavu a naznačila polibek. Foťáky se rozcvakaly, profesor opatrně dupl pohorkou na okraj sondy, aby si ověřil, jestli je dost pevný. Několik kluků se naklonilo, aby jí podalo ruku, ale ona si vybrala Ladislava.

„Co kdybychom si tykali?“ zeptala se ho nahoře.

Večer se šlo do hospody.

„Tak na ty naše nebožtíky!“ navrhla Mary. „Třeba…“

„Fernet – lak na rakve?“ navrhl profesor s lišáckým úsměvem.

„Bloody Mary!“

„S krevním materiálem většinou nepřijdeme do styku,“ upozornil ji Ladislav. Rozesmála se, jako by řekl vtip. Nová přezdívka se okamžitě ujala, tím spíš, když hostinský pokrčil rameny, že rajčatový džus nemají. _Vždycky chtěla něco víc, než co bylo k mání_, napadlo ho teď. Bez stínu výčitky, spíš ho bodlo špatné svědomí, jako by to byla jeho chyba, že jí to – to něco – nedokázal dát.

Profesor si objednal becherovku, kterou usrkával po malých dou­šcích, Mary si dala pivo jako všichni ostatní. Ladislav by si s chutí objednal horkou čokoládu, která se tehdy začínala objevovat v nabídce kaváren. Tady asi nemělo smysl se na ni ptát. Dal si pivo. Ladislav na Mary nepoznal, kolik jich měla, dokud to poslední nezvrhla. Kapesníčkem mu nahrnula pivo na kalhoty. Venku se jí podlomila kolena.

„A u mě… u mě bys to poznal?“ zamumlala, když ji uložil do spacáku.

„Co, proboha?“

„No jestli jsem ženská, nebo chlap…“

Usadil se tehdy před jejím stanem a uvažoval, jestli to myslela vážně. Znovu rozepnout zip tropika se neodvážil. Co by za to teď dal. Za tu tehdejší směs nejistoty a nechtěné komiky, která provázela začátek jejich vztahu. Dokázali tehdy žertovat i v rozhovorech, které se týkaly vážných věcí. Kam se to vytratilo? Kdy v něm Mary začala vidět odtažitého vědátora, a nic víc?

Později mu řekla, že si Bloody Mary objednala, aby vyzkoušela, jak Ladislav zareaguje. Už si nepamatoval, jak se tehdy zachoval. Ale asi obstál.

Šimon Abeles 4.

  

Herman stále chodil na tržiště na Staroměstském rynku s nadějí, že se dozví něco nového. Lovil útržky rozhovorů, ale slyšel pořád to samé. _Celer, půl libry, pět grošů, příliš drahé._ V sychravém únorovém dopoledni konečně zaslechl jiné slovo. _Mrtvý._ Mohli mluvit o zámožném měšťanovi, který se po dlouhém životě v lůně své obce, životě plném skutků zbožnosti i úspěšného obchodování, odebral na věčnost. To by v jejich slovech ovšem nebyl tón zděšení naředěný radostí ze vzrušující zprávy. Zastavil se u stánku, nepřítomně si prohlížel vystavenou zeleninu. Pak zaslechl _ten hoch_, s důrazem na slově _ten._ Zatočila se mu hlava, zastavil se. Znovu a znovu slyšel ta dvě slova.

Ve městě asi nebyl jiný _hoch_, o kterém by se mohlo takhle mluvit. Šimonův příběh se přetřásal u kašny, na tržištích, v hospodách. Když se dospělý žid rozhodl přestoupit na křesťanství, vyvolal rozruch, a dítě tím spíš. _Ten hoch._

Herman upíral oči na bábu za sudem s nakládanými rybami. Nakláněla se nad nádobou, až se jí do ní svezla zástěra. Lák se začal vsakovat do látky.

„Nebohej hoch. Dyť byl ještě pachole, a už je v hlíně. Co že vzal takovejhle rychlej konec?“

Růžolící matróna s košíkem opřeným o vystouplý bok přikyvovala, celá natěšená, až se vloží do hovoru. Lák stoupal po zástěře. „Jestlipak to může bejt náhoda!“ vyhrkla s očima navrch hlavy.

„A co myslíte?“

„No jestli mu nějak nepomohli!“ pronesla ženská s košíkem důrazně. „Žíděti nebohýmu! – Pozor na zástěru, paní!“

Babice vytáhla promočenou tkaninu ze sudu a podezřívavě se rozhlédla, jako by hledala viníka.

Herman už nemohl předstírat, že stojí u sudu jenom náhodou. Požádal o několik kousků. Trhovkyně mu zabalila těla ryb do starého letáku. Z hromádky, kterou měla při ruce, si vzal jeden list.

Hrozná zpráva o strašlivé kometě,  
jež v nejbližší době roztříští Zemi na prach,  
jak předpověděli slovutní fyzikové, astronomové  
a alchymisté  
z Němec, Francie a Španěl,  
ó děsme se, protože konec světa přichází,  
za naše hříchy; ta strašná hvězda  
vysaje vzduch, pošle na zem ohnivé snopy, a pak…

Herman mechanicky zhodnotil, jakou odvedla tiskárna práci. Vědce samozřejmě nezmínili jménem, určitě se jim náramně hodilo, že jsou z ciziny. Zato nešetřili výraznými přídavnými jmény, která v podobném letáku nemohla chybět – při líčení hrůzné budoucnosti se autorova fantazie mohla rozlétnout naplno a zaplnit stránku, jak bylo zapotřebí.

„Co se vlastně přihodilo?“ zeptal se Herman. Ženy mu věnovaly zkoumavé pohledy. Jako obvykle měl pocit, že si prohlížejí jeho šaty, účes, že zkoumají jeho rysy. Věděl, že se musí tvářit jakoby nic.

„Copak jste neslyšel o Šimonovi, kterej se chtěl stát křesťanem?“ zeptala se hokyně. „Židi se z něj museli vzteknout, na to vezmu jed.“

„Třeba ho otrávili!“ dramaticky zvolala matróna.

„Lotři. Zavraždili ho jako Krista Pána.“

Ne, to nemohla být pravda. Příliš se to podobalo příběhu z letáku. Bůh ví, odkud se mohl vzít takový nesmysl, přesvědčoval Herman sám sebe.

„Kdo jinej by spáchal takovou hrůzu, paní? Myslíte, že někdo tady kolem by dokázal provést něco takovýho? Vždyť se podívejte – samý poctivý obchodníci a slušný kunčofti, kdežto támhle v Židovským městě, tam žije verbež ďábelská…“ Babice ukázala kamsi za sebe, jako by se bála ohlédnout, a odplivla si.

Herman si vzpomněl na příběh z italské Boloně, který Bešonisedova tiskárna nedávno vydala jako leták. Vyprávěl o sličné obchodnici, jíž skutečnost, že byla bohabojná křesťanka, nijak nebránila v tom, aby trávila jednoho bohatého manžela za druhým. Ničemu by však nepomohlo, kdyby se o letáku teď zmínil; jenom by ohrozil sám sebe.

Vrátil se domů a vrazil balíček Máří do ruky.

„Vždyť vy nakládané ryby nejíte, mistře,“ vydechla bezradně.

Pokrčil rameny. Nakládané ryby se považovaly za židovské jídlo. Vyhýbal se jim, stejně jako okázale pracoval o židovských svátcích.

„Dozvěděl jste se něco o Šimonovi?“

Visela na něm očima, ale Herman neodpověděl.

Vzápětí zabušil na dveře poslíček, kterého poslal otec Johann. Mistr Herman má prý přijít do Klementina. Byl to obyčejný křesťanský hoch, Šimona nijak nepřipomínal, ale tiskař se i tak zarazil. Chlapec před ním přešlapoval, Máří se dívala z jednoho na druhého. Když začalo být ticho příliš tíživé, Herman vyhrkl, že hned přijde. Ačkoli chlapec zdůraznil naléhavost schůzky, tiskař kráčel ulicemi jenom váhavě. Odpolední slunce se ukrylo za střechami, stíny kreslily chodcům na tváře podivné, mrtvolné výrazy.

„Náš chráněnec už nejspíš není na tomto světě,“ oznámil mu Johann, velebně vzpřímený ve svém křesle. Matěj na štokrleti si nervózně propletl tlusté prsty.

„Jak to víte, otče?“

„I my jsme se dozvěděli, co se povídá na ulicích. Na rozdíl od tebe na to ovšem máme své lidi,“ usmál se Johann, jako by někdo řekl něco vtipného. „A nemusíme děsit nevinné ženy na tržišti… Jak rychle židé pohřbívají?“

„Do západu slunce druhého dne.“

„Pokud ho zakopali hned ráno poté, co zemřel, znamená to, že nezvykle spěchali?“

„Koho?“ zeptal se Herman. Snad se jedná o nedorozumění. Možná ho Johann jenom zkouší, kam až dospěl na cestě mezi starým a novým světem.

„Nejspíš ani neprovedli pohřební obřady, že?“ naléhal Johann.

„To byste se musel zeptat lidí z chevra kadiša,“ opáčil Herman. „Z pohřebního bratrstva,“ dodal, když uviděl knězův nechápavý pohled.

„Spěchali, protože ho zamordovali,“ usoudil Matěj. „Vždyť je to jasné. Otče, vy se svou autoritou byste měl Šimonovu vraždu veřejně odsoudit!“

„To právě ne. Tovaryšstvo musí zůstat v ústraní. Mějme na mysli prospěch těch, kdo žijí v bludu. Nesmíme je zaplašit přílišnou horlivostí. Nejlepší by bylo, kdyby…“

Herman si poposedl. Nechápal, proč si ho sem pozvali.

„… kdyby to úřadům sdělil někdo z nich. Židé milují své děti, že?“

„Jako všichni rodiče,“ přikývl Herman nechápavě.

„Je tady rozdíl. Rodičovská láska je jedním z výrazných židovských rysů, podobně jako tvrdošíjné lpění na bludech, jak všichni vědí. Šimonova náhlá smrt mohla někoho z nich vyděsit natolik, že se v něm hnulo svědomí.“

„Kde takového žida vezmeme? Zacinkáme na něj měšcem? Jenže když si někdo mezi nimi polepší, dřív nebo později se dostane do řečí a…“ mudroval Matěj. Johann ho nechal mluvit. Díval se na Hermana.

„Jednoho žida tady přece máme. Židem už samozřejmě není, ale sepsat věrohodný dopis by snad mohl, ne?“

„Já žádné lejstro psát nebudu,“ vyhrkl Herman. „Jsem tiskař, ne padělatel.“

Matěj se podíval na kněze.

„Samozřejmě nemůžeme mistra nutit do ničeho, co mu není po chuti,“ pronesl Johann zvolna. Místností se šířila ta zvláštní, sladká vůně, která připomínala Hermanovi chvíle, kdy se s Johannem scházeli k výuce náboženství. Přesně takhle se choval i tehdy. Nenaléhal a netrestal – výtky pronesené tím klidným hlasem byly ovšem snad ještě bolestivější než rány.

„Víte najisto, že Šimon je mrtvý?“ zeptal se Herman.

„O jeho smrti se mluví všude, na trhu i u kašen, a dlouholetá zkušenost mě učí, že pokud si lidé o něčem povídají, nejspíš to bude pravda. Nebo opačně: pravda je to, na čem se všichni shodnou.“

„Žádný dopis psát nechci.“

„Není třeba. Šimon byl pohřben neobvykle brzy; už tím jsi nám pomohl. Dopis napíše Matěj.“

„Ale já jsem neřekl… Pohřební bratrstvo by určitě…,“ pokusil se ohradit Herman, jenže ho přerušil Matěj: „Otče, já nevím, jestli na něco takového stačím.“

„Neboj se, Matěji. Právě tvé chyby potřebujeme. Dokonalý dopis by mohl vzbudit podezření.“

„Abelesovi žijí pár desítek metrů od hřbitova. Možná proto proběhl pohřeb tak rychle,“ navrhl Herman.

„Nesnaž se je šanovat, nebo se budu muset nad tvým chováním zamyslet,“ nenechal se Johann vyvést z klidu.

„Proč to všechno děláte, otče?“ zeptal se ho Herman.

„Opravdu mi nerozumíš, synu? Celý život hledám Boží záměr, slídím po něm jako ohař. Nelitoval jsem utrpení, když jsem se plahočil pralesem mezi indiány, protože tam byl zjevný. Zářil jako květiny, co rostly v korunách stromů, nebo jako peří ukřičených ptáků, kteří tam poletují mezi větvemi. Mají nepatrná křidélka, jimiž musejí vířit jako vážky. A přece se udrží ve vzduchu. Tady je Boží záměr daleko mlhavější. O to je cennější, když se přece jenom projeví. Já se mu jenom snažím, s pomocí svých skromných schopností smrtelníka, vyjít vstříc.“

„Cožpak nevíte, co Bůh chce, mistře? Přivést lidi, kteří žijí v bludu, k pravdě!“ zvýšil svůj chlapecký, kolísavý hlas Matěj.

„Neřekl jsem, že Šimona pohřbili předčasně,“ zdůraznil Herman. „Museli bychom se zeptat pohřebního bratrstva, jak připravili tělo. Bylo by potřeba…“

„Na tom zase tolik nezáleží, mistře,“ ujistil ho Johann. „Uspěchaný pohřeb je jenom jedním z kamenů ve zdi Božího záměru. Podstatné je, že do ní bezvadně zapadá. – Nebo ty snad z nějakého důvodu nechceš, aby se Šimonova smrt objasnila?“

Herman zíral na Johanna. Kněz ho dostal tam, kde ho chtěl mít, jako pokaždé. Rozloučil se, dovlekl se ulicemi domů a beze slova vstoupil do kuchyně.

„Šimon je nejspíš mrtvý,“ řekl místo pozdravu.

„Ne!“ vykřikla Máří.

„Všichni o tom mluví, tak to asi bude pravda.“

Šimon Albrecht 5.

  

Ladislav přejel v Šimonově pokoji prstem po klávesách počítače. S tichým cvakáním se podřizovaly jeho tlaku, ale monitor zůstával temný. Samozřejmě, i kdyby se tady syn mezitím nakrásně zastavil, mohl počítač zase vypnout.

V minulých měsících by se zeptal Šimona na známky, vyslechl si pár slov adresovaných monitoru a pustil by se do vaření. Takhle se to zavedlo, ačkoli Ladislav by dal přednost normálnímu rozhovoru. Syn se zvedal od počítače jenom neochotně. Ladislav se někdy bál, že mu vůbec neodpoví. Když ale pozoroval, jak Šimon sleduje bez hnutí obrazovku, občas ho sevřela úzkost. Jako by mu syn mizel někam, kam za ním nemůže. Míval pocit, že ho má jenom zapůjčeného a může o něj zase přijít.

Někdy ten pohled nevydržel. Stačilo, aby přišel z práce unavený nebo znechucený. Tehdy se křehká rovnováha narušila.

„Jseš úplně zpitomělej, jak pořád hraješ ty zatracený hry!“

Rozkřikoval se na syna tím hlasitěji, čím bezmocnější si připadal. Šimon se na něj jenom mlčky podíval. Někdy ani to ne.

„Už jsem se učil. Potřebuju si odpočinout. Nech mě být,“ odpovídal.

„Tohle přece není žádný odpočinek,“ vrtěl hlavou Ladislav. Tyčil se nad synem, což mu dodávalo zdánlivou převahu, a slova mu plynula z úst až příliš rychle. „Musel bys vidět ten svůj vytřeštěnej výraz. Ty jsi tomu propadl jak nějaký sektě. Pro tebe je to prostě náboženství, jako kdybys přestoupil na nějakou nesmyslnou víru.“

„Tati.“

„Úplně pošahanou, rozumíš?“

„Tati, prosím tě.“

Čím víc syn skláněl hlavu, tím víc se Ladislav rozvášňoval.

„No co? Nedokážeš ani odpovědět?“

„Ty si zase zakládáš na tom, že hrám a počítačům vůbec nerozumíš. Nemysli, že nevím, proč nemáš dotykový mobil. Nejde ti o ty prachy. Ty se tím sám před sebou chlubíš. Libuješ si, jak jsi samostatný, jak se nenecháváš ovlivnit. A to je zase tvoje náboženství, žít někde mimo tenhle svět,“ řekl mu jednou Šimon.

„Nebudu tě unavovat tím, co jsem dělal ve tvém věku já,“ zvyšoval hlas Ladislav. „Možná jsem četl až moc, chápu, že dneska je daleko víc možností. Tak je ale sakra využívej. Jdi aspoň do toho mizernýho kina, a nesnaž se mi namluvit, že si můžeš všechno stáhnout… Když si vezmu, že celá kultura se pro tebe smrskla do počítačové hry…“ Sám cítil, jak to zní pateticky.

„Prostě se nechci hrabat v hrobech jako ty, to snad není zločin.“

„No ale co chceš dělat, krom toho pitomýho hraní?“

„Tati.“

Co by za to Ladislav dal, kdyby mu teď Šimon takhle klidně, jen trochu vyčítavě odpověděl.

Zaměstnat se vařením byl únik, samozřejmě. Sám to věděl. Ale bylo to tak snadné. V práci si našel na internetu recept, po cestě domů nakoupil. Čím byl Šimon mlčenlivější, tím složitější jídla Ladislav připravoval. Teď se podíval na pánev zavěšenou nad sporákem s nechutí. Věděl, že by se měl chovat jako vždycky, jestli si má uchránit alespoň zdání rovnováhy, ale nedokázal se postavit k lince. Zkusil Šimonovi zavolat, syn hovor nepřijal. Navolil číslo obvodní policejní stanice, kde mu sdělili, že praporčík přijde až na večerní směnu.

Ladislav věděl, že by měl zavolat řediteli školy. Nechtělo se mu do toho. Začal se mučit úvahami o svém vztahu s Mary. Vzali se příliš brzy, jak mu vyčetli jeho rodiče. Nikdy jim nedokázal pořádně vysvětlit důvod, ačkoli si to přesně pamatoval. Jeho dosavadní nudná existence prožívaná buďto nad kosterními pozůstatky ve škole, nebo doma nad odbornou literaturou se změnila ve zlaté časy. Vybavoval si rozzářené oči, s nimiž se ho v muzeích a v hospodách vyptávala na výzkum. Jeho obor obvykle žádné velké vzrušení nebudil, pokud nepracovali na něčem mediálně zajímavém. Propadl tomu okouzlení, najednou se dokázal pořádně nadechnout, napřímit; chodník jako by mu začal pružit pod nohama. Věděl, že její fascinace může jednoho dne vyvanout, ale nechtěl přijít ani o jediný okamžik.

Uvažoval, kdy její zájem vyprchal. Když dostal příležitost při terénním výzkumu daleko od Prahy, kde musel trávit čas od pondělí do pátku? Že by to bylo takhle jednoduché? Mary přece tvrdila, že chápe, jaká je to šance. Něco mu pořád nedocházelo… a tenhle pocit měl od rozvodu často. Radši vyhledal číslo, které mu dal ředitel.

„Máte to v mailu, pane Albrechte,“ ozvalo se v telefonu, tentokrát zachytil v ředitelově tónu nádech obav. Nebo je možná neskryla jeho široká usmívající se tvář.

Ladislav zapnul notebook a otevřel zprávu s přílohou tvořenou seznamem jmen a čísel mobilních telefonů. Postavil na čaj. S hrnkem před sebou energicky navolil první číslo.

„Ano?“ ozval se nervózní mužský hlas. Normálně mohl mít sympatické zabarvení, teď ale vyjel do výšky. Jakmile Ladislav vysvětlil, proč volá, muž vychrlil: „Mám teď poradu, nezlobte se, zavolám vám později, třeba večer, ano? Určitě se vám ozvu!“ ujišťoval ho ten člověk a Ladislav si byl skoro jistý, že ho slyší naposledy.

Další číslo, ženský hlas. „Jé, to je hrůza, co mi tu říkáte.“ V jejím tónu zněla mazlivá stopa. Jako by si nepatrně šlapala na jazyk. „Když si představím, že by se naší Jiřince stalo něco takovýho… Co v tom může být? Snad ne drogy? V naší třídě přece určitě nejsou, že ne?“ Ladislav poděkoval a rozloučil se. I kdyby se zapřísahal, že Šimon nikdy nic nebral, ženu by stejně nepřesvědčil.

Další muž zvedl telefon na pozadí burácejících motorů jakýchsi strojů, snad stavebních. „Jsou to parchanti, co? Dostat je od těch počítačů je prakticky nemožný. Já jsem jako kluk běhal závodně stovku, a synek furt sedí na prdeli u počítače. Zeptám se ho, jakmile přijdu z práce.“

Při dalším pokusu uslyšel nedůvěřivé „Prosím?“, a sotva začal vysvětlovat, proč volá, hovor se přerušil.

„Řídím,“ odbyl ho další rodič.

Několik hlasových schránek. Volaný účastník hovor nepřijímá. Přijatý hovor, ale na druhé straně se nikdo neozývá, a pak se spojení přeruší.

Uvědomil si, že si musí výsledky zapisovat, jinak nebude vědět, s kým už mluvil. Vytvořil si tabulku, jako kdyby si zaznamenával informace o kosterních nálezech. Při té rutinní činnosti pocítil úlevu. Konečně se dostal na pevnější půdu, alespoň zdánlivě. Všechno bylo lepší než bezcílné čekání. Přečetl si skromný výsledek rozhovorů a uspokojení zmizelo. Znovu zašel do Šimonova pokoje. Sedl si na jeho židli a tentokrát počítač zapnul, dostal se ale jenom k heslu. Pak se vrátil ke svému stolu a otevřel si podklady k příběhu Šimona Abelese, aby dohnal to, co měl Tomáš už bezpečně uloženo v paměti.

Zahloubal se do příběhu židovského chlapce ze sedmnáctého století. Snažil se pochopit, co Šimonovo rozhodnutí nechat se pokřtít znamenalo pro jeho otce, ale nedařilo se mu to. Vylovil z knihovny svazek popisující židovské obyčeje. Přečetl si, že konverze ke křesťanství znamenala pro židovskou rodinu totéž, jako by její člen zemřel. Proč by ale Šimonův otec svého syna zabíjel? Neznamenalo by to vyměnit jednu smrt za druhou? A že by Šimona připravil o život nešťastnou náhodou? Ladislav se nějak se nedokázal přimět, aby tomu uvěřil. Pokusil se vybavit si, kdy slyšel v médiích o něčem podobném. Vzpomněl si na děti nezvěstné a zneužité, na týrané kojence, ale že by nějaký rodič zabil větší dítě?

Zároveň si uvědomoval, že jeho myšlenky míří chtě nechtě někam jinam. V té části jeho mozku, jež se Abelesem nezabývala, se spustila nějaká další aktivita. Potlačil paniku, která se v něm začala vzmáhat.

Co jeho vlastní syn? Nakolik je jeho vina, že Šimon zmizel? A co se vlastně stalo večer před jeho zmizením? Byla to jenom obyčejná hádka, která se trochu vymkla z obvyklých mezí? Anebo se odehrálo něco, co změnilo jejich vztah navždy?

Lazar Abeles mu najednou připadal pochopitelnější. Nedokázal si představit jeho podobu, unikal mu hlavně náboženský rozměr příběhu, ale začal tušit jeho pocity. Hořkou bezmoc, když mu syn unikl někam, kam za ním nemohl. Tu zvláštní směs podráždění, smutku, sebelítosti a špatného svědomí, že tomu nedokázal zabránit. Lazar Abeles pro něj byl v každém ohledu bližší a pochopitelnější než jeho záhadný syn. Otcem se výzkum ovšem zabývat neměl.

Nesmí se do té historie tak vžívat. Pokusil se soustředit na příběh z konce sedmnáctého století tím, že si připomněl jasně definovaný vědecký cíl. A tím je nalézt tělo Šimona Abelese, identifikovat ho a zjistit příčinu jeho smrti.

Ozval se mobil, na displeji se objevilo neznámé číslo. Ladislav napůl očekával hlas některého z rodičů, napůl doufal, že volá někdo zcela neznámý, kdo by protrhl řetěz polovičatých, nikam nevedoucích informací a zavedl ho novým směrem. Neznámý muž se ozval věcně, ale zároveň opatrně.

„Kapitán Jirsa, kriminální policie. Mluvím s panem Albrechtem?“

Ladislav se napřímil na židli, pak vstal. Další kapitánova slova už slyšel se zpožděním, jako by se musela probojovávat proti záplavě naděje, která se vyvalila z nějakých utajených pramenů. Zhluboka se nadechl a pokusil se odpovídat tak, aby to dávalo smysl. Ne, syn se nevrátil. Žádné nové informace nemá. To, co uvedl do protokolu, nemůže nijak doplnit. Ano, pokusil se oslovit rodiče Šimonových spolužáků. Jestli by mohl přijít na oddělení kriminálky? Samozřejmě. Třeba teď hned. Zaklapl za sebou dveře bytu a nezdržoval se zamykáním.

Kriminální oddělení se nacházelo v Ženských domovech, velké prvorepublikové budově Na Knížecí, která tehdy sloužila jako domov pro svobodné mladé ženy a dnes se z ní stal zřejmě také hotel, kasino a sídlo několika obchodů. Měla bohatě osvětlenou recepci, odkud se dalo jít i do wellnessu nebo do pobočky pojišťovny. Ladislav očekával, že se na něj recepční podívá zkoumavě, když jí vysvětlí, kam má namířeno. Poradila mu s profesionálním úsměvem, ze kterého se nedalo nic vyčíst. Vyjel výtahem do patra, na zvoncích našel kapitánovo jméno.

Podlaha byla ze světlého nemocničního lina posetého zelenými, hnědými a černými tečkami. Napůl voněla, napůl páchla saponátem. Ladislav se snažil představit si, jak bude kapitán vypadat, ale z mnoha zvonků s dalšími jmény a hodnostmi, ani z bílých dveří s kulatou klikou nedokázal nic vyčíst.

Nic mu nepřipomínalo zanedbané policejní služebny z doby před lety. Ladislav si vzpomněl, že ve stejné budově byl kdysi nahlásit vykradené auto. Blonďatý policista tehdy datloval protokol na psacím stroji a přitom na něj vrhal sympatizující, ale rozpačité pohledy. Oběma jim bylo jasné, že pachatele nikdy nenajdou. Vzpomněl si ještě na omlácený katr na chodbě stanice, který policista musel tehdy odemknout, aby se Ladislav dostal dovnitř. Na otlučené žluté dlaždičky, na nichž se šmouhy mísily se vzorem, na poškrábaný omyvatelný nátěr na stěnách. Na rozvrzanou židli uvnitř, otlučený stůl a roky nemyté okno. Teď si připadal spíš jako v předsíni soukromé lékařské praxe.

Dveře otevřel mladý muž a Ladislav si okamžitě uvědomil, že člověk před ním určitě nemá problémy se sebevědomím. Mohl být úspěšným sportovcem, majitelem prosperující obchodní firmy nebo třeba někým, kdo vymyslel a rozjel internetový portál. Tmavomodrý svetr mu kopíroval hrudník, měl nové džíny, z nichž mu vykukovaly neformální a zároveň luxusní polobotky.

V kapitánově kanceláři seděli další dva kolegové, oba s mobily u ucha. V koutě stála v nabíječce vysílačka, ze které se praskavě ozýval proud hlášení policejních hlídek. Ladislav se usadil u stolku vedle kapitánova stolu, tentokrát na jeho straně. Mohl si natáhnout nohy. Pozoroval kapitána, který něco hledal v počítači. Kdyby ho potkal, jak vychází z herny, z nákupního centra nebo z autoservisu, pokaždé by mu připadalo, že tam zapadá. Zapátral po nějaké osobnější známce: po náramku, řetízku kolem krku, po výrazných hodinkách. Nenašel nic.

„Tak pane Albrecht. Všechno si zopakujeme.“

Ladislav začal vyprávět; brzy si uvědomil, že používá formulace, které řekl už do prvního protokolu. Kapitán ho ovšem skoro po každé větě přerušil otázkou. Jirsa chtěl například znát podrobnosti o Šimonově oblečení, a Ladislav si uvědomil, v čem všem tápe. Postupně začal mít pocit, že kapitán se ptá podle určitého systému. Některé jeho otázky jako by se nenápadně vracely k tomu, co Ladislav řekl před několika minutami. Oslovení „pane Albrecht“ už nepůsobilo tak nezáludně. Jirsa se na Ladislava podíval jenom občas, jinak upíral pohled do svých poznámek. Jeho otázky se brzy začaly točit kolem jediného tématu. Zajímaly ho Ladislavovy vztahy se Šimonem a s Mary.

„Opravdu se u vás doma nic nestalo? Nemuselo to být nic dramatického. Stačila by výměna názorů, která byla třeba zásadnější, než si myslíte. Chlapci v pubertě jsou velice citliví. Možná jste se ho ani nechtěl dotknout, ale…“

Ladislav si vybavil, co se odehrálo poslední večer, než Šimon zmizel, a polkl.

„Nedalo by se zjistit, kde je, podle signálu z jeho mobilu?“ pokusil se změnit směr rozhovoru.

„Vidím, že se často díváte na detektivky,“ poznamenal kapitán.

„Nemám televizi,“ odpověděl Ladislav a uvědomil si, že ani neví, jak ho to s tím signálem napadlo.

„Vy nemáte televizi?“

„Syn všechno sleduje na počítači,“ odpověděl Ladislav na nevyřčenou otázku.

„Pátrání se už rozběhlo naplno,“ ocenil kapitán jeho invenci úsměvem, „pracuje na tom spousta lidí, máme rozdělené úkoly…“

„Dá vám mobilní operátor vůbec souhlas?“ zeptal se Ladislav. Kapitán na něj vrhl zkoumavý pohled. Jako by chtěl zjistit, jestli se ho Ladislav nesnaží někam vmanévrovat.

„U dětí se tohle neřeší. Tam je jiný režim. Poskytnou nám, co potřebujeme, bez diskuse.“

„A kdy se…?“

„O jeho mobilu budeme vědět během několika dní.“

„Cože? Teda chci říct… Připadá mi to jako dost dlouhá doba. Jak vám můžu zatím pomoct já?“

„Vy buďte hlavně pořád na příjmu.“

„To je všechno? Víte, představoval bych si, že v dnešní době…“

„Informační technologie samozřejmě používáme. Hledáme také svědky, kteří by mohli něco vědět. Rodiče spolužáků obvolávat nemusíte, oslovíme je. Kdyby se vám ale někdo s něčím svěřil, zavolejte mi.“

Ladislav přikývl, dál kapitána pozorně sledoval.

„Věřte mi, že děláme všechno, co můžeme. Prověříme taky záznamy bezpečnostních kamer. Váš syn musel kolem některé projít.“

Ladislav zauvažoval, o jakých kamerách kapitán mluví. Že by na budově školy?

„A co fotka? Našel jste nějakou?“

Ladislav pokrčil rameny: „Nikdy jsem na focení moc nebyl. Rozumíte, nejsem ten typ, který si nosí fotografie v peněžence.“ Z kapitánova pohledu pochopil, že pokud obstál, ačkoli nemá televizi, teď právě definitivně potvrdil, jaký je podivín.

„Vadila by vám medializace?“ zeptal se Jirsa.

Překvapeného Ladislava napadlo, jestli si snad kapitán nepřivydělává spoluprací s bulvárem.

„Ne, nebojte se, nešlo by o žádnou výdělečnou senzaci pro bulvár. Přes média bychom dostali informaci k veřejnosti. Stejně se začnou o případ zajímat, a když budeme aktivní, dokážeme ovlivnit, jak budou jejich zprávy vypadat. Ptám se vás na souhlas vlastně formálně, protože tohle je docela účinný nástroj, který běžně po­užíváme. Neměli bychom se ho vzdávat. A my přece chceme Šimona najít, viďte?“

Ladislav souhlasil. Měl pocit, že stejně nemá na vybranou.

Šimon Abeles 5.

  

Bešonised uvítal Hermana v tiskárně širokým, povzbuzujícím úsměvem, dokonce mu vyšel vstříc od svého stolu, zavaleného návrhy tisků a dalšími listinami: „Byl tady otec Johann!“

„Zrušit zakázky?“

„Naopak, mistře. Můžeme prý očekávat, že naše následující letáky se hned tak nevyprodají. Přikupuju papír.“

„A co… O co půjde?“

„Ale no tak, mistře. Předivný příběh tvého chráněnce je skvostná perla. Chystá se vyšetřování a hrdelní proces… Krátce, lidi nám utrhají ruce, aby se dozvěděli podrobnosti.“

„Zatím se nic neděje.“

„Podle otce Johanna je to hotová věc.“ Herman pochopil, že dopis byl napsán a odeslán. „A víš, mistře, na co se těším nejvíc? Na všechny ty slovutné pány z radnice, doktory obojího práva a ctihodné soudce, kteří povedou vyšetřování. Však je znáš, jak vždycky musejí mít všude plné jméno i se všemi tituly. Než natlačíme na leták jednoho z nich, máme ho z půlky plný. Jo, lidi si budou muset připlatit.“

„Však byste si s nějakým titulem taky nechal říct.“

„No… ne že by mě už něco podobného nenapadlo. Pořád ale čekám na tu pravou příležitost. A možná ji právě cítím přicházet!“

„Co se dá vykřesat ze smrti malého chlapce?“

„Synovražda, ta táhne sama o sobě. A my máme ještě šťavnatější případ. Křesťan zavražděný židem…“

„Šimon se přece křesťanem nestal, a…“

„… ještě řekni, že jeho otec není žid.“

„Ono se už potvrdilo, že Šimona někdo zabil?“

„Otec Johann je o tom přesvědčený. – A nemysli si, že mám něco proti židům. Já budu jedině rád, když si naše letáky koupí i oni.“

„Bešonisede…“

„Já vím, já vím, ty žádný žid nejsi. Pro mě tyhle věci stejně nemají váhu…“

„Bešonisede, opravdu se musíme do něčeho takového pouštět?“

„Ale no tak,“ zvážněl Hermanův impresor, „nic jiného nám přece nezbývá. Ostatní tiskárny nezaváhají, jakmile se o tom dozvědí. Máme převeliké štěstí, že jsme o krok napřed.“

Herman se díval na Bešoniseda, jak ho zkoumavě sleduje. Čekal, že se ho znovu zeptá na tajemství židovské tiskárny. Impresor však změnil tón.

„Hermane, cožpak nevidíš, že když budeš přímo u věci, všichni tím jenom získáme?“

„Cože…?“

„Kolikrát jsi upravoval sazbu těsně před tiskem? Kolikrát jsi do ní doplňoval věty, když jsme neměli čas povolat autora? O tvých schopnostech dobře vím, možná jsem tě dost nevelebil, ale – vždyť mě znáš. Vážím si tě…“

„Ty letáky se mnou neměly nic společného.“

„No a tenhle má!“ Bešonised už zase zářil. „Kdo jiný by ho měl napsat než ty? Znáš Židovské město a židy jako nikdo jiný. Můžeš pro ně být stokrát mrtvý, ale oni pro tebe mrtví nejsou, že ne?“

Herman potřásl hlavou: „Jde mi o toho hocha.“

„Právě. Ty nechceš, aby se všechno objasnilo?“

Musel přikývnout.

„Když já a Šimon…,“ začal, jako by mohl Bešonisedovi popsat to, co s chlapcem zažil.

„No právě. Ty a ten pacholík. Ať ještě nezačnou vyčítat něco tobě. Takhle budeš mimo podezření.“

Máří přiběhla od kašny s prameny vlasů vlajícími z uzlu, po tvářích jí tekly slzy. Nemohla popadnout dech, její zrůžovělá pleť kontrastovala se zděšením, které měla v očích. Herman na okamžik uviděl někoho jiného než svou služku, za touhle ženou by se ohlédl na ulici, kdyby ji potkal. Ještě zkrásněla. Hrůza znásobila její půvab. Jakmile přerývaně spustila, kouzlo okamžitě zmizelo. Už vnímal jenom její hlas.

„Šimona zamordoval jeho tatík, namíchal mu jed do vína. Nějaký žid prý všechno popsal v dopise hejtmanovi,“ vyhrkla.

„Uklidni se, no tak.“ Herman ji vzal do náruče. „Který otec by provedl něco takového?“

„Otec? Žid je to! Nedívejte se na mě takhle, mistře. Já vím, odkud jste přišel. Jestli ale provedli takové zvěrstvo…“

Vymanila se z jeho objetí, svezla se na kuchyňskou sesli. Položil jí zezadu ruce na ramena. Uvědomoval si teplo, které z ní vyzařovalo.

„Mistře! Znáte otce Johanna a jezuity. Víte, jakou mají moc! Ať se přimluví, aby se ten mord pořádně vyšetřil!“ Naléhavost jejího pohledu znásobila jeho pocit, že si musí o Šimonovi znovu s někým promluvit. A právě v Klementinu byli ti, kdo věděli nejvíc. Nohy mu ujížděly po zledovatělém sněhu, měl pocit jako ve zlém snu, že běží, a přitom zůstává na místě. Brzy začal lapat po dechu.

„Ono jde o život?“ osopil se na něj vrátný přes mřížku ve vratech. Sotva stačil odemknout, Herman ho odsunul křídlem dveří. Jeho krok se rozduněl v chodbách koleje. „Otče Johanne!“ křičel, až ze dveří vybíhaly postavy v černých kněžských hábitech. Našel ho v pracovně, usazeného za stolem, s hlavou vzpřímenou. Stůl stál pod sklenutím stropu; zdálo se, že kněz potřebuje nad sebou co nejvíc prostoru.

„Jako na zavolanou,“ usmál se Johann.

„Co se stalo Šimonovi?“

„To právě chceme zjistit. Cožpak by ho nějaká choroba dokázala sklátit tak rychle? Před pár dny byl prý ještě v pořádku.“

Herman si uvědomil, jak na něj proti jeho vůli působí Johannův tón. Ty dobře vystavěné věty, pronášené zkušeným řečníkem. Proti své vůli ucítil, jak se uklidňuje a jak v něm důvěra ke knězi překonává pochybnosti.

„Slyšel jsem, že podezřívají Lazara.“

„Šimonova otce i celou rodinu samozřejmě vyslechnou. Modleme se, ať odhalí pravdu co nejrychleji, aby nestrádali nevinní. Ostatně, právě ty jim můžeš pomoci. Promluvil jsem s hejtmanem. Při vyšetřování bude potřeba člověk, který zná židovské obyčeje.“

„Ale… já přece musím být v tiskárně… Bešonised čeká velkou zakázku…“

„I s tvým impresorem jsem už pohovořil. Představa, že budeš uprostřed dění, ho doslova nadchla. Všechno je řízeno Prozřetelností, mistře, ačkoli ty se zřejmě nedokážeš zbavit pochybností. Nevycházejí, doufám, ze stesku po tvé někdejší obci?“

Herman zavrtěl hlavou. Spolkl výčitky, které chtěl Johannovi říci, zaskočený naznačeným obviněním.

„Právě máš vynikající příležitost svou věrnost jediné pravé víře dokázat. Važ si svého požehnání. Už jenom to, že ses tady sám od sebe objevil, je bezpochyby způsobeno zásahem vyšší moci. Vydej se za Bedřichem z Kutenštejna, hejtmanem na Starém Městě. Hned teď. Nedívej se na mě tak nevěřícně. Vskutku požádal o tebe a o nikoho jiného. Nebo si snad nepřeješ, aby pravda vyšla co nejdříve najevo?“

„Proč právě já…?“

„Nechápeš snad, že bude na tobě, jak židovské pověry vyložíš? Víš přece, že slova se dají pochopit různým způsobem – pro obviněné to bude mít převeliký význam.“

Herman vyšel z koleje s nejednoznačnými pocity. Připadal si, jako by získal možnost, jak se dozvědět, co se stalo Šimonovi. Zároveň v něm zůstal stín obav. Johann mu neřekl, co si myslí o Lazarově vině. Proč ho znovu zapojil do příběhu? Co od něj očekává? Jakou roli má Herman sehrát? Johann přece věděl, co si tiskař o snaze obvinit ze Šimonovy smrti Lazara myslí. Řekl vrátnému několik omluvných slov. S tlukoucím srdcem zamířil Platnéřskou ulicí na radnici za hejtmanem. Zimní odpoledne se rychle proměňovalo v mrazivý večer.

Hejtman se zaklonil ve vyřezávaném křesle, aby si hosta prohlédl. Měl mohutné, módně nakadeřené vousy a působivé šaty, na nichž stříbro výšivky zářilo z temného sametu. Dřevem vykládaný strop nad ním násobil důstojný dojem, plynoucí z rozlehlé komnaty v prvním patře radnice. V dřevěném obložení stěn se odrážely plameny četných svící.

„Výtečně,“ pronesl úsečně, aniž tiskaři nabídl židli. „Tak tě tu máme, mistře Hermane. Rád se setkávám s řádnými měšťany, kteří jsou oporou víry. A my navíc využijeme tvé, řekněme, mimořádné znalosti židovských bludů a způsobu života. Zajdeš za Šimonovým otcem a přesvědčíš ho, aby se přiznal, ať máme tuhle nechutnost co nejdřív z krku.“

Hejtman zůstal lehce předkloněný v očekávání okamžitého souhlasu. Herman se nakonec musel podívat stranou. Ticho se prohlubovalo.

„Co když je Lazar nevinný?“ zeptal se konečně Herman.

„Někdo to udělat musel,“ rychle odpověděl hejtman. „Nedovedeš si představit, mistře, kdo všechno už mi dal najevo opovržení nad ohavným skutkem, provedeným židem na křesťanovi. Ne, nepřerušuj mě. Netušíš, milý mistře, jaké síly se dávají do pohybu. Případem se bude zabývat apelační soud, z čehož vidíš, jaká je celé věci přikládána vážnost. Vyšetřování má vést Johann Wolfgang Ebelin z Friedberka,“ zdůraznil.

„Ten právník?“

„Ano. Pro všechny by bylo nejlepší, kdyby se Lazar rychle přiznal.“

„On tedy vinu popírá?“

„A co bys čekal? Nekoukej na mě takhle, mistře! Cožpak nevíš, jak se svět točí? Žiješ za zavřenými okenicemi? Ani ta tvá kuchařka ti nic neřekne? – Zavedeme tě za tvým přítelem do cely, pokus se ho přesvědčit.“

„Lazar není můj přítel.“

„Ale no tak. Mluvím samozřejmě obrazně. Pročpak mě hned chytáš za slovíčko? Na druhou stranu, ty snad máš nějaké přátele? Netvař se tak zarputile. Nemusíš se hned stavět na zadní, vím, že se sousedy vycházíš dobře. K tomu chlapovi za mřížemi máš ale blíž, nemám pravdu? No a teď pro něj můžeš něco udělat.“ Hejtman se díval Hermanovi do očí. „Protože jestli dotazování neskončí u Lazara, půjdeme dál. Zatkneme kde koho, a každý snáší uvěznění jinak. Někdo udá jiného, jenom aby se dostal ven. Ohroženi jsou všichni, kdo mají s tímhle ohavným případem něco společného. Úplně všichni.“

Je to vlastně k smíchu, uvažoval Herman s pohledem upřeným na záda kolohnáta v přilbě. Já, mistr Herman, křesťan a počestný měšťan, mám tahat z bryndy žida Lazara. Sám však cítil, že jeho ironie nestačí a že si jenom nechce připustit, jaká je skutečnost. Hejtman přece naznačil jasně, kdo bude další na řadě, pokud se Lazar nepřizná. Kdyby zatkli jeho, nejspíš by odvedli i Máří. A určitě by uvěznili Leu.

Vzápětí si uvědomil, že nejdou k vězeňským celám. Biřic ho provedl sálem k nenápadným dveřím. Jakmile je otevřel, Herman zahlédl, jak do prostoru proniká z opačné strany světlo. Uviděl oltář a vysoká, úzká okna za ním. Pochopil, že je v předsálí radniční kaple.

Potom si všiml dřevěné stěny, zřejmě nedávno postavené. Byly v ní dveře s petlicí, na které visel zámek. Herman se rozhlédl kolem, protože nemohl uvěřit, že Lazara vězní právě tady. Museli mu postavit zvláštní celu, pochopil a přeběhl mu mráz po zádech, protože věděl, že zvláštní zacházení jenom potvrzuje vážnost případu. Vůně čerstvě opracovaného dřeva působila podivně. Připomínala nové mísy nebo nasekaná polínka, složená u krbu. Samé nevinné věci. Herman naprázdno polkl. S leknutím si všiml, že nad stěnou z prken se v jakémsi průchodu rýsují obrysy postav. Nehýbaly se. V příštím okamžiku pochopil, že to musejí být sochy světců z orloje, který on sám nikdy neviděl v pohybu, protože stroj byl už desítky let porouchaný.

Ozbrojenec se na něj ohlédl a kývl, ať jde dál. Z kapsy vytáhl klíč, začal jím nešikovně lovit v zámku. Lazar tady byl teprve pár hodin. Příště už voják odemkne napoprvé. A přespříště… Kolik času asi Lazar v cele stráví?

Herman se ocitl v malém prostoru, který mu připomněl komoru. Zamřížovaným okénkem u stropu sem pronikal odlesk světla z kaple. Uslyšel, jak voják zamyká zámek. Teď už mu to šlo lépe. Teprve když si Hermanovy oči zvykly, rozeznal v rohu obrys skrčené postavy.

„Lazare.“

„To jsi ty… Hirši? Vlastně mě ani nepřekvapuje, že ses tady objevil. Lea na tebe nikdy nezapomněla. A ty na ni také ne, viď? Tuhle příležitost sis určitě nemohl nechat ujít.“ Lazar mluvil s hořkou odevzdaností.

„Poslal mě hejtman. Mám tě přesvědčit, aby ses přiznal. Lazare… Mně je jasné, že tohle všechno je pouhopouhá chýra, ale…“

„Nemohl jsi odmítnout, že ne? Žid zůstane vždycky židem, věčně musíme odpovídat jeden za druhého, co? Nic mi nemusíš vysvětlovat. – Neudělal jsem to, z čeho mě obviňují, Hirši.“

„Lazare…“

„Opravdu.“

„Víš, kdy mě zatkli? Seděl jsem pátý den šivu za Šimona. V máz­hauzu na zemi, přesně podle předpisů. Pokud si je ještě pamatuješ… To bych přece neudělal, kdybych byl mordýř! V takovém případě bych se sám vydal spravedlivému potrestání! Myslíš, že bych s takovou vinou dokázal žít? Dva dny předtím mě přišel kdosi varovat. Řekl mi, co se chystá, prý abych si stihl uspořádat své záležitosti. Neutekl jsem. Lea čeká dítě, nemůže cestovat. A hlavně, já jsem nic neudělal!“

„Nevěděl jsem, že… A kdo ti řekl o hrozbě zatčení?“

„Nejsou všichni křesťané jako ty, Hirši. Pročpak se mě ptáš? Abys toho člověka mohl udat?“

„Ne. Já ti věřím, Lazare… Ovšem hejtman ke mně držel proslov, že se musí najít viník. A jestli se nepřiznáš ty, vezmou si na paškál někoho jiného.“

„Proto jsi tady? Kvůli Lee, viď? Pořád si na ni myslíš, mám pravdu? Doufáš, že se mě zbavíš a konečně bude tvoje? Představuješ si, že se stane křesťankou? Že mi ji uloupíš, a to nenarozené pachole taky? Nebo se vrátíš k původní víře ty? Však už máš své zkušenosti, jak změnit stranu!“ Lazarův hlas teď zněl vášnivě, chraptivě. Herman o něco ustoupil.

„Tak to není,“ odvětil potichu.

„Pověděl jsem jim, že Šimon umřel při záchvatu psotníku. Mě nezlomí, mně na Lee záleží stejně jako tobě. A nejde jenom o ni. Máme dvě další děti, teď se má narodit třetí. Nemůžeš pochopit, co cítím. Ty ne.“

Hermana si vzpomněl na svou domácnost, na posměšky Máří a na vlastní pokusy tvářit se jako pán domu. Nikam dál se nedostali. Měli? Chtěli? Přeběhl mu mráz po zádech. Uvědomil si, že věží táhne ledový vzduch. Zabouchal na dveře, aby přilákal strážného.

„Panstvo tě potřebuje, viď? Takoví jako ty se vždycky hodí,“ mumlal Lazar. Herman si svlékl plášť a podal ho vězni, který zůstal strnule sedět ve svém rohu. Takhle musel Lazar vypadat, když truchlil za svého syna. Tiskařovy oči si už zvykly na tmu: Muž v rohu byl hubený, vlasy mu padaly do čela, nad vousem čněl rovný nos. Neklidné oči znepokojivým způsobem doplňovaly celý obrázek. Herman si uvědomil, že jsou si vlastně docela podobní. Hodil plášť jeho směrem; ve vzduchu se rozprostřel a dopadl Lazarovi k nohám. Vězeň se ani nepohnul.

Herman vyšel z dřevěné cely a rozhlédl se. Za okny kaple se zešeřilo, pochodeň dozorce však vrhla mihotavé světlo na vysoký strop předsálí. Zkřížené, štíhlé pilíře klenby se opíraly o sokly. A pod nimi zahlédl rozšklebené a vousaté tváře na pomezí mezi člověkem a zvířetem. Zapůsobily na něj jako špatné znamení. Pak spatřil pod pilířem u kaple jemnější rysy dlouhovlasého anděla, který vypadal jako žena. Bytost hleděla k oltáři, vznášela se na rozepjatých křídlech. Ulevilo se mu. Potom si všiml, že z jejího trupu vybíhá noha s dravčím pařátem. I tohle byla příšera. Harpyje. Než Herman došel do hejtmanovy úřadovny, roztřásl se zimou.

„Ten plášť vám neproplatíme, mistře, ale jen co se Lazar přizná, dostanete ho zpátky – snad moc nenačichne.“

„Žádný zápach jsem necítil. Lazar je nevinný,“ řekl Herman. „Šimon umřel při záchvatu.“

„Takže tě umluvil? Škoda. Jak myslíš, ostatně je to spíš tvoje než jeho potíž. My si to zjistíme i bez tebe.“

„Na nic nepřijdete.“ Herman se divil sám sobě, proč se s hejtmanem pře.

„Pleteš se, mistříčku. Nějak se ti nad knížkami zakalil zrak. Šimon nežil jenom s Lazarem a někdo z nich nakonec promluví.“

Herman se na promrzlé ulici rozběhl, přestože na ledem pokrytých loužích ztrácel rovnováhu. Jenom s obtížemi se vyhýbal zachumlaným chodcům. Vkročil do domovních dveří bez dechu, a přesto drkotal zuby. Máří se zděšeně zeptala, jestli ho nepřepadli, ale Herman zavrtěl hlavou. Svařila mu víno a přiložila do krbu. Zabalený v přikrývce objímal dlaněmi hrnek. Nedokázal se zahřát, a i když mu nakonec přestala být zima, zůstalo v něm něco strnulého. Něco vzpříčeného. Porouchaná západka v zámku, který se nedá otevřít.

Chtěl přivolat Máří, ale nenapadlo ho, co by jí řekl. Pak se mu myšlenky zatoulaly k Lee. Stále znovu se před ním objevovala Laza­rova tvář.

Šimon Albrecht 6.

  

„Mám ho pro tebe,“ oznámil mu Tomáš, sotva Ladislav přijal hovor.

„Koho?“ nechápal antropolog. Na okamžik dostal strach, že v kostele navrtali sondu a hrob Šimona Abelese už objevili bez něj.

„Toho… týpka,“ naznačil Tomáš. „Víš, kde je Blatouch? Za hodinu se máte sejít před ním.“

„Tomáši…,“ nechápal Ladislav.

„Snad vám nezabere příliš mnoho času, abyste do systému pronikli. Hele, já vím, že je to tvůj kluk, ale… před polednem bys už měl být v kostele. Já… já tu tvou situaci chápu, jenže – však víš. Církev nám nechala kostel jenom na týden. Když ale budeš potřebovat někam zaběhnout, třeba na policii, samozřejmě tě zastoupím.“ Ladislav uvažoval, jestli Tomáš opravdu vyslovil poslední větu tak, jako by si něco podobného přál, nebo jestli se mu to jenom zdá. Jeho ambice znal. Kdo ví, jestli schůzku s hackerem sjednával úplně nezištně. Ne, nesmí začít podezřívat lidi kolem sebe. Kdo by mu zbyl?

„Můžeš mu věřit. Je… spolehlivej,“ dodal Tomáš, jako by také potřeboval rozehnat pochybnosti.

Ladislav po cestě k Blatouchu uvažoval, jak může hacker vypadat. Jako klasický ajťák asi ne. Batůžek nebo tašku s notebookem dnes nosí každý druhý. Tak tedy jak? Bude ho před vinárnou čekat radikál? S palestinou kolem krku, v kapsáčích a s dredy visícími z temene hlavy? Nebo to bude úplně jinak? Potká tam chlapíka v obleku a černých brýlích? Masku Guye Fawkese s tenkým knírkem, úzkým očima a přehnaným úsměvem si snad nenasadí. Vstoupil na kulaté náměstíčko mezi Americkou a Záhřebskou ulicí s vyvýšeným středem osazeným fontánou. Přes oválný okraj do ní lezly bronzové sochy potvorných chrličů. V létě byly chodníky obsypané zahrádkami restaurací, teď zely prázdnotou.

Když toho mladíka zahlédl, ucítil něco jako zklamání. Vlasy měl sice obarvené na žluto, ale za oranžovými obroučkami brýlí se na Ladislava dívaly zcela klidné pronikavé oči. Byl docela vysoký a štíhlý, a když se obrátil k Ladislavovi, nepatrně oddálil ruce od těla, s dlaněmi ven, jakoby v gestu uvítání.

„Rád vás poznávám, pane Albrechte,“ pronesl mladík zdvořile. „Já jsem Josef.“ Podal Ladislavovi ruku a pevně stiskl. Nejspíš to bylo jeho pravé jméno. Antropologovi se zdálo, že hacker má před ním od prvního okamžiku náskok.

„Ehm… Můžu vás pozvat na skleničku?“

„Myslím, že vaše záležitost spěchá. Dvojku suchého bílého neodmítnu, ale až po práci. A navíc, Blatouch má ještě zavřeno. Půjdeme?“

Ladislav se cítil zvláštně, když doprovázel mladíka po domovních schodech. Dlouhé nohy za ním rychle zdolávaly stupně, trochu jako by se vracel se Šimonem. Ačkoli v posledních měsících spolu vlastně nikde nebyli. Mladík se usadil k Šimonovu stolu ve stejné pozici, v jaké Ladislav vídal syna.

„Nedáte si čaj?“ zeptal se ho.

„Ale ano,“ odpověděl host v okamžiku, kdy by ticho trvalo příliš dlouho. „Pokud máte zelený, s radostí.“

Ladislava zalitoval, že se víc nezajímal o informační technologie. V skrytu duše se posmíval kolegům, kteří si pořizovali dotykové mobily a čtečky. Byl přesvědčený, že při práci na nalezišti se musí spolehnout na odborné postupy a na cit, žádné strojky mu nepomohou. Vědec si musí vydobýt prestiž jinak. Po večerech pracoval na počítači s připojením na internet, ale meze základního uživatelského přístupu nepřekročil. Vzpomněl si, jak Šimonovi dopřál k narozeninám drahý mobil. Připustil si, že se ho snažil ovlivnit, aby se v jejich společném domově cítil dobře. Nechtěl si ho spíš koupit? Nesázel vlastně na získávání prestiže, kterým u svých kolegů opovrhoval? Sám měl už několikátý přístroj z bazaru, vždy mu vydržel přibližně dva roky a pokaždé si nebyl jistý, jestli se to vlastně vyplatí. Nešlo mu také o prestiž, jenže jiného druhu?

„Hmmm, heslo,“ vyrušil ho Josef ze zamyšlení. Ladislav strnul ve dveřích pokoje. „Pravděpodobně ho neznáte, viďte? Zkuste o něm pouvažovat. Bude vycházet z něčeho, k čemu má váš syn vztah.“

Ladislav si povzdechl. Hlavou mu pádily útržky myšlenek. Co má Šimon vlastně rád?

„Snad – druhá světová válka? Chci říct – odboj?“ vzpomněl si na společnou návštěvu krypty kostela Cyrila a Metoděje, kde se skrývali parašutisté po atentátu na Heydricha. Byl to jeden z Ladislavových posledních pokusů o vymyšlení společného programu. Syn váhavě souhlasil, ale pak si záměrně pomalu obouval boty. Ladislav nad ním postával už v bundě, nejradši by ho chytil za rameno a vystrčil ho ven… Jenže na to už byl hoch moc velký.

V prosluněném zářijovém odpoledni oba ožili. Pokaždé začalo být všechno jednodušší, jakmile se ocitli na ulici a měli nějaký cíl. Už jenom to, že šli vedle sebe, něco znamenalo. Když pak vstoupili novým vchodem pod schodištěm do krypty, ta zvláštní atmosféra, kolísající mezi ovzduším památníku, kostela a hrobu, je oba zasáhla.

V kryptě visely na zdi fotky zastřelených parašutistů. Ladislava napadlo, že vypadají jako příslušníci židovského komanda z filmu _Hanebný pancharti_ (se Šimonem byli naposledy v kině právě na něm). Podle Ladislava ta podoba byla jednoznačná. Ty knírky. Ty rozcuchané vlasy. Ty svetry. A hlavně něco chlapeckého v mužných výrazech, které si jejich tváře podržely i po smrti. Šimon váhal, nakonec ale přikývl.

„To je trochu příliš široký pojem,“ řekl Josef. „Uvítal bych události, osobnosti nebo místa.“

Skutečně by se heslo mohlo vztahovat k parašutistům? Ladislav si najednou nebyl jistý. Odmlčel se.

„Zkuste se přestat soustředit… a třeba vás něco napadne,“ poradil mu Josef. Ladislav zamířil udělat čaj.

Než se voda v rychlovarné konvici rozbublala, vyhlédl z okna. Naproti v bytě bylo rozsvíceno, zahlédl pohyb a rozeznal záda mladé ženy v bílém tričku. Zamžoural, jak se snažil zahlédnout víc, jenže postava vzápětí zmizela v obdélníku dveří, který se vykrojil v protější stěně. Ladislava napadlo, že nějak podobně se odvíjí celý jeho život. Například s někým mluví, myslí si, že mu jeho protějšek rozumí – ale vzdálenost mezi nimi zůstává. Jako když únorová ulice opanovává prostor mezi skly protějších oken.

Pustil se do zdánlivě bezcílné potulky po bytě, zamířil do chodbičky k lednici a vrátil se zpátky do kuchyně. Zalil čaj, ještě jednou zopakoval svou procházku. Úvahy o oknech ho přivedly zpátky k okénku krypty ve zdi kostela Cyrila a Metoděje. Vzpomněl si, jak ho jako kluka fascinoval ten průzor, ta ležatá střílna ve zčernalém kameni se stopami po kulkách. Díval se na ni pokaždé, když procházel nebo projížděl kolem. Tolik se lišila od každodenního ovzduší města. A nepotřebovala žádné vysvětlení. Každý měl přece vědět, co se tam odehrálo. Odnesl čaj do pokoje, kde Josef přebíhal prsty po dotykovém mobilu.

„Mohl by to být někdo z parašutistů, kteří zastřelili Heydricha.“

Josef tázavě zvedl obočí. Otočil se k počítači, odložil mobil a strnul s prsty nad klávesnicí. „Například kdo? Viděl jsem nějaký film, myslím. Ale ty jejich jména si nepamatuju.“

„Gabčík. Nebo Kubiš.“

„Gabčík s b nebo s p? – Negativní.“

Další jména museli najít na internetu. Čurdu rovnou vynechali.

„Negativní.“

A pak se Ladislavovi začalo cosi vynořovat z paměti. Žádné jméno, ale vzpomínka na záblesk v Šimonových očích. O čem se to tehdy bavili? Ladislav se snažil syna přesvědčit, že zážitky před monitorem jsou náhražka, která nemůže ve srovnání se skutečným životem obstát. Hledal příklad vypjaté životní situace, a nakonec sáhl po těžkém kalibru. Povstání v židovském ghettu ve Varšavě v roce 1943. Nemá Šimon pocit, že ve střílečkách na monitoru jde jenom o stín skutečnosti, který opravdové hrdinství vlastně snižuje? Šimon si to nemyslel, ale začali si alespoň o povstání povídat.

Jak se jmenoval jediný z vůdců, který přežil? Ten doktor? Ladislav tehdy položil Šimonovi na stůl knihu _Stihnout to před Pánem Bohem_, ale po čase si ji zase vzal zpátky. Zůstala tam ležet, syn ji nejspíš ani neotevřel. Teď ji vylovil z knihovny. Nalistoval místo, kde se popisovalo, jak se povstalci živili cukrem, který deportovaní nechali v kredencích, protože zavazadla zaplnili cennějšími věcmi. Cukr zapíjeli vodou, zbylou ve vodovodních trubkách. A pak si Ladislav vzpomněl.

„Marek Edelman.“

„Negativní.“

A co hlavní vůdce, který zahynul? Ten, kterého zvolili, protože o to tolik stál? Jeho příjmení začínalo na…

„Anielewicz!“

„Jak se to píše?“ zeptal se Josef. Ladislav uslyšel v jeho hlase probouzející se pozornost, jako by odhadl, že už vyčerpali všechny slepé uličky. Hláskoval mu polskou podobu jména. Nic.

„Aňelevič. Anjelevič. Anelevic.“

„Negativní.“

„Ono se mu vlastně říkalo trochu jinak… _Anielek_!“

„Tak to bychom měli,“ prohodil Josef jakoby nic, ale v jeho hlase se ozval potlačovaný triumf.

„Skvělé. Díky.“

„Poděkujte sám sobě.“

„A co… co bychom dělali, kdyby mě to nenapadlo?“

„Byl jsem si jistý, že heslo rozlouskneme, protože ho vlastně znáte. Všichni máme v hlavě mraky informací, ke kterým se nedostaneme, dokud se na ně nedokážeme podívat z nového úhlu pohledu. Je to taková hra. No, a pokud byste si nic nevybavil, použil bych _working mode_ a administrátorský účet. Ale to by nebyla taková zábava, co říkáte?“

Jak by se asi na tuhle hru tvářil Šimon?

Šimon Abeles 6.

  

Herman stál u pultu a rovnal litery do sázítka. Výplně mezi literami se mu vzpíraly v prstech, jako by s nimi pracoval prvně. Když konečně natěsnal písmena mezi kraje, nedokázal vložit řádku do sazebnice. Sazba se mu rozpadala ještě dřív, než vůbec vznikla. Už dávno měla před ním ležet na sázecím prkně stažená provazem. Pomocník, který by na ni krouživými pohyby kožených kuželů nanesl barvu, lelkoval v rohu dílny.

Někde za sebou si uvědomil pohyb. Možná přišel zákazník, aby se zavřel s Bešonisedem v jeho oficíně, odkud se brzy ozve impresorův chechtot. Herman se záměrně neotočil, aby si zachoval poslední zbytky soustředění. Měl pocit, že zaznělo jeho jméno, usoudil ale, že se mu to zdálo. Pak si uvědomil, že skutečně slyší ženský hlas.

Stála před ním zahalená šátkem, hlavu skloněnou ke straně. Zahlédl rýhy kolem úst a sevřené dětské rty. Všiml si zkoumavého pohledu pomocníka.

„Potřebuju, abys mi pomohl, Hirši,“ zašeptala Lea.

„Zase se chceš něco dozvědět, abys…?“ Nenapadlo ho, jak větu dokončit. Znovu se podíval na pomocníka a podařilo se mu ho přimět, aby se věnoval své práci. „Co se vlastně u vás doma stalo, Leo?“ zeptal se.

„Šimon umřel na psotník. Hirši, prosím tě, přesvědč ty pány, že je Lazar nevinný.“

„Leo…“

„Lazar je nevinný, rozumíš? Přišla jsem o tebe a nechci teď ztratit ještě jeho.“

Naklonila se k němu a políbila ho. Sotva se dotkla jeho tváře, stejně se mu však rozbušilo srdce – a vzápětí jako kdyby se zastavilo. Před očima mu nezřetelně, ale barvitě a bolestně proběhl život, který mohl vést s Leou. Ve změti výjevů se objevila i Šimonova kulatá tvář, s jizvičkami po infekci a s napůl dychtivým a napůl naléhavým výrazem. Herman si připadal, jako by znovu stál s Leou v uličce Židovského města. Vyložila si jeho mlčení jako souhlas.

„Děkuju,“ špitla.

Herman dál mlčel.

„Chtěla jsem Lazara upokojit, že Šimon je v pořádku. Nakonec mě umluvil a zjistil, kde hoch je. Nikdy nechápal, proč ses rozhodl tak, jak ses rozhodl. Promiň.“

Sklonila hlavu a zamířila ke dveřím.

„Cos to tady měl za židovskou kouzelnici?“ ozval se Bešonised, který je z oficíny už nejspíš nějakou dobu sledoval. Hermanovi neuniklo znepokojení v impresorově hlase.

Tiskař se postavil k pultu, ale už se ani nepokoušel pracovat. Ze zamyšlení ho vytrhl poslíček od hejtmana. Bedřich z Kutenštejna si ho tentokrát povolal jinam než na radnici. Když Herman stísněně řekl o vzkazu Bešonisedovi, impresor se rozzářil: „Tak už to začíná!“

„Ale proč právě zítra?“

„A proč ne?“

„Zítra… zítra je zakázáno tam chodit.“

„Mistře. No tak. Přece bys nevěřil židovskému bludaření.“

Herman nazítří procházel promrzlými ulicemi, co noha nohu mine. Nový plášť mu neseděl, co chvíli mu klouzal z ramene, látka ho svědila za krkem. Přitahoval si ho k tělu, a stejně mu skulinami, které nedokázal odhalit, pronikal na kůži chlad. Představoval si, co by se stalo, kdyby si na náledí zlomil nohu. Nosiči by ho dopravili domů. Návštěvu ranhojiče bych už nějak přetrpěl. A pak by se uvelebil v peřinách, nechal by si od Máří uvařit něco teplého a četl by si. Jako dítě rád stonal, protože nemusel do chederu. Jenže na dnešní schůzku by ho nejspíš odnesli i s oběma nohama vejpůl.

Tentokrát zamířil jednou z forten do Židovského města. O šabatu dopoledne stejně nebude nikdo na ulici. Prošel Židovskou ulicí, které propojovala ghetto napříč, a minul třípatrový dům s arkýřem, kde kdysi bydlel Šimon. Nedokázal se podívat do oken. Před boční brankou židovského hřbitova postávalo několik mužů. Ten vedle Bedřicha z Kutenštejna měl šaty, které střihem nebyly nijak výjimečné. Teprve zblízka člověk zachytil lesk látky a pochopil její cenu. Klobouk se širokou střechou si neznámý stáhl do čela. „Lékař Václav Hynek Pavlovský,“ představil ho hejtman Hermanovi s obřadným gestem.

„Zemský fyzik Karel Valentin Kirchmayer,“ ukázal na břichatého chlapíka po své levici. Ten si oblékl okázalý oděv s mnoha průramky, ovšem tu a tam pokrytý skvrnami, bezpochyby pozůstatky důkladného hodování. Kirchmayer se trochu příliš přátelsky usmíval, jako by si u snídaně stačil dát něco ostřejšího.

„A tohle je ten tiskař,“ prohodil hejtman k fyzikovi a k lékaři.

Za nimi, hned u branky, postávali dva hrobníci s lopatami. Nikdo jim nevěnoval pozornost. Jakmile se hejtman pohnul, jeden z nich úslužně otevřel branku, uklonil se a nechal panstvo vstoupit. Herman pustil druhého hrobníka před sebou a sklidil jeho udivený pohled. Hejtman si vykračoval s doktory, tiskař se zařadil za záda ve vybledlé haleně.

„Země bude zmrzlá na kost, dokážete ji vůbec rozkopat? No, ty?“ ozval se hejtman zepředu pochybovačně.

„Já jsem Hirš,“ odpověděl slabý hlas. Hermana zamrazilo, ale rychle se vzpamatoval. Pouhá náhoda.

„Nemějte péči, pane. Šimeleho jsme pohřbili teprve nedávno. Hlína se ještě nemohla scuknout.“

„Je to hřích, rušit klid mrtvého,“ zabručel hrobník před Hermanem. „A ještě navíc o šabatu! Holt když si panstvo vzpomene…“

„Radši mlč, Wolfe,“ napomenul ho Hirš.

„Cožpak hejtman nepožádal rabína o svolení?“ napadlo Hermana.

„Rabín sedí schovaný doma. Kdyby byl co k čemu, přišel by sem a zatnul by jim žílu. Jenže je statečnej jako máslo na slunci, a všichni ostatní taky,“ odpověděl Wolf. Herman zachytil pohledem pár vět na náhrobku z růžového mramoru, stojícím vedle cestičky:

Zmizela radost srdce mého, syn můj  
mladý a moudrý, cudný a skromný, milosrdný  
lev, jenž byl vzat dřív, než dosáhl času naplnění,  
hlas svůj pozvedám k pláči, kvílení a naříkání,  
nechť duše jeho je svázána ve svazku živých.

S leknutím se podíval na jméno nebožtíka. Ne, Šimonovi by těžko stihli vztyčit kámen. Pánové se rozestoupili kolem pahrbku, který se dosud nesesedl.

„Začněte,“ poručil hejtman. Hlína na hrobě vypadala čerstvě, ale když do ní zajely rýče, ukázalo se, že už vytvořila zmrzlou krustu. Herman spolu s ostatními pozoroval, jak těm dvěma stoupá při pravidelných pohybech od úst pára. Pahrbek se zmenšil jenom nepatrně, a jemu už promrzly prsty u nohou.

Doktor Pavlovský zalovil v kapsách svého nenápadného pláště, vytáhl plátěný pytlíček. „Máte kapesní šátky, pánové?“ zeptal se. Vytáhli je a on jim do nich odsypal jakousi směs. „Usušené byliny naši kolegové kdysi používali proti moru. Tahle představa je už vědecky překonaná, jak se při poslední epidemii před pár lety prokázalo… Ale pomůže to proti případnému zápachu.“ Přitiskli si šátky s bylinami k nosům. Hejtman se rozkročil nad hrobaři a rozhuhňal se: „Zahrabali jste ho pěkně kvapem, co? A bez pohřbu! Že je to tak?“

Wolf se naklonil do hrobu. Vyňal prkna, složená nad tělem do stříšky. Uvolněné hrudky se skutálely dolů, odkud zasvítil dosud bělostný rubáš. Hirš se opíral o lopatu, vlákna páry stoupala z jeho propoceného kabátu.

„Chevra kadiša Šimeleho poctivě připravila. Omyli ho, učesali,“ konečně odpověděl Hirš. „Jako každýho nebožtíka.“

Lékaři a hejtman se po sobě podívali.

„Lžeš, žide,“ řekl konečně hejtman.

„Tak se jich zeptejte,“ odpověděl Wolf za Hirše.

„Však to taky uděláme,“ nenechal se vyvést z míry hejtman. „A jestli se ukáže, že si vymýšlíš… Ale byl to stejně kvalt, no ne?“ naléhal na hrobníky. „Tatík přijde večer o syna a ráno ho chce mít pohřbenýho?“

„Pane, lidi se chovaj různě,“ ozval se Hirš. „Někdo se nemůže od mrtvýho odtrhnout… A pak máte takový, který chtěj mít funus co nejdřív za sebou. Aby si pamatovali nebožtíka, jak byl zaživa. Že bychom Šimeleho uložili nějak výjimečně rychle, to nemůžu říct.“

„A co Lazar?“ zeptal se Herman. Wolf vzhlédl.

Hirš odpověděl stejně pokorně, jako když mluvil s hejtmanem: „Choval se jako každej táta, kterej přijde o syna. Jako by to nedokázal pochopit – co ale můžete na Andělovi smrti vykoumat? Víme, že si přijde pro nás pro všechny, a stejně tomu nechceme uvěřit.“

„Z tebe měl bejt rabín,“ poznamenal Wolf.

„Teďka opatrně,“ zavelel hejtman. Zvýšil hlas, takže mu bylo i přes šátek dobře rozumět. Hrobníci si klekli, sklonili se, až o sebe zavadili hlavami, a vyzvedli podlouhlý balík zabalený v plátně, které zůstalo bílé. Herman se zarazil, protože nedokázal uvěřit, že byl Šimon opravdu takhle malý.

„Vezmeme Šimeleho do márnice?“ navrhl Hirš.

„Ne, ne. Podíváme se hned tady, pěkně pod širým nebem, a před svědky. Mistr Herman nám dozajista rád poslouží,“ pronesl hejtman s důrazem. „Mělo by mu záležet na tom, aby bylo ohledání co nejpřesnější.“

„Proč, pane hejtmane?“ zeptal se Herman.

„Přece kvůli vašim letákům. Tenhle vám budou rvát z rukou. Tak se pořádně dívejte.“

Doktor Pavlovský poručil hrobníkům, ať rozvinou plátno. Ukázala se Šimonova tvář s promodralými víčky. Na první pohled se mohlo zdát, že hluboce spí, jenže zároveň vypadal jako svá vlastní podobizna, vytesaná z měkkého, žlutavého kamene.

Páni doktoři se svezli do dřepu. Fyzikovi trochu překáželo břicho, zafuněl, až se kolem rozvonělo víno.

„Hmmm,“ ozvalo se vzápětí zpod klobouku Pavlovského. „Vidíte to taky?“

„Ty jizvičky na obličeji?“

„Ne. Myslím tady vpravo…“

„Na spánku? Ano,“ zabručel Kirchmayer.

„Co myslíte, je to skvrnka?“ zeptal se Pavlovský.

„Nebo ranka?“ zaváhal Kirchmayer.

„Rána? To by mohl být důkaz, že dostal přes pysk, ne?“ vložil se do rozhovoru hejtman.

„Určitě. I když…“

Hejtman teď oslovil oba lékaře zároveň: „Tak co jste zvizitýrovali, pánové?“

„Tělo je zachovalé, bez známek rozkladu, celkem pohyblivé,“ odpověděl zdrženlivě Pavlovský.

„Panstvo, ona je ale moc velká zima, než aby Šimele začal hnít,“ ozval se Hirš.

„Zmlkni, hrobníku,“ poručil mu hejtman. „Vidíte to, mistře? Zapamatujete si všechno pořádně?“ obrátil se na Hermana. Tón změnil jenom nepatrně.

„Co si myslíte o příčině smrti?“ obrátil se k lékařům. Ti si zatím vyměňovali tiché poznámky.

„Jak vidíte, chlapec se zdá být poraněný na levém spánku,“ odvětil Pavlovský. „Což by mohlo, ale nemuselo svědčit o úderu. Navíc okraje té rány vypadají, jako by…“

Hejtman ho důrazně přerušil: „Nežádám od vás žádné ukvapené závěry.“

Kirchmayer se ozval: „Tak se na to rovnou podíváme. Jestli dostal dardes do hlavy, mohl to odnést krk…“ Pracně se napřímil, vytáhl z kapsy lazebnickou břitvu. „Chlapi, otočte mi ho,“ požádal hrobníky. Mlčky převrátili tělo na břicho.

Herman se proti své vůli otřásl, přestože samozřejmá jistota Kirchmayerových pohybů dokazovala, že Šimon je opravdu mrtev. Lékař přiložil ostří k chlapcovu zátylku. Herman jako by si připouš­těl Šimonovu smrt postupně. V okamžiku, kdy ostří prořízlo kůži, si ji uvědomil o něco víc, ale do plného pochopení jako by pořád ještě něco scházelo. Kirchmayer provedl rychlý tah, pak se s funěním sklonil níž a vložil do rány prsty. Zapátral v ní, po brunátném obličeji mu přelétl spokojený výraz. Vztyčil se. Vysypal ze šátku koření a utřel si do něj tmavě hnědé konečky prstů. Mlčky pobídl Pavlovského, který se také sklonil k tělu.

„No?“ netrpělivě se zeptal hejtman.

„Má zlomený obratel, je tam mezera,“ prohlásil Kirchmayer. Pavlovský k němu z podřepu vzhlédl, s prsty v ráně. Mlčel.

„Srazili mu vaz,“ dodal Kirchmayer s jistotou.

„Počkejme si na podrobnější zkoumání,“ vyzval ho Pavlovský. „Mně připadá, že okraje té rány na spánku už…“

„Takže smrt nebyla přirozená? No samozřejmě,“ spokojeně pronesl hejtman. „Vezmeme hocha s sebou na radnici, abychom ho měli pěkně pod palcem a nikdo s ním neprováděl žádné kejkle.“ Křikl na služebníky, kteří dosud čekali za zdí hřbitova.

„Překvapují mě ty stopy na obličeji,“ poznamenal Pavlovský, pořád ještě v podřepu. „Vypadají jako…“

Herman si znovu prohlédl jizvičky.

„Jestli pocházejí od svrabu, pak by ta ranka na spánku mohla vzniknout…“

„Máme tady zavražděného kluka a vy budete ztrácet čas s pár jizvami? Ty škrábance mu asi vaz nezlomily, no ne? Vezměte to tělo, rychle, popadněte ho, takové pachole přece bude lehké jako komár… A vás, páni lékaři, zvu na poradu, spojenou ovšem s malým občerstvením.“

Kirchmayerovi zasvítily oči, Pavlovský přikývl. I on vyklepal svůj kapesník, koření se sneslo na promrzlou zemi. Hejtmanovi služebníci zastřeli Šimonovu tvář a rychle ho zvedli. Wolf s Hiršem zůstali stát nad prázdným hrobem, Herman vykročil za lékaři.

Před brankou spatřil několik rozčileně si šeptajících mužů z Židovského města. Zřejmě pocházeli ze sousedství a z oken zahlédli, co se děje na hřbitově. Nedávno postavené, všemožně sflikované domy vyhnané do několika pater, které vypadaly už teď omšele, obklopovaly hřbitov skoro ze všech stran. Při pohledu na balík v rukou sluhů muži zmlkli.

„Jak se opovažuje rušit klid šabatu?“ ozval se jeden z nich.

„Přišli jsme si pro důkaz mordu, který spáchal jeden z vás,“ nenechal se vyvést z míry hejtman. „A jak víte, hrdelní zločiny spadají do mé jurisdikce.“

„Hirši! Wolfe! Neměli jste poslechnout!“ křikl starší muž se zapadlýma očima do branky hřbitova.

„Na radnici!“ zavelel hejtman. Sluhové nesli Šimonovo tělo mezi sebou. Brzy přidali do kroku, protože mužů s židovskými límci stále přibývalo. Vzrušené šeptání se změnilo v šum, pak přerostlo v bouři podrážděných výkřiků.

„Hoďte faldama! Rychleji!“ vykřikl hejtman. Nosiči teď poklusávali, hejtman s lékaři jim sotva stačili. Museli projít úzkými ulicemi Židovského města, kde by je několik odhodlaných siláků snadno zastavilo. Herman kráčel za nimi, jako by se ve snu ocitl na nějakém podivném, uspěchaném pohřbu. Brzy ho obklopili prudce gestikulující muži. Občas mu někdo z nich věnoval pohled, ale nikdo ho neoslovil.

Na hranici židovské čtvrti už sluhové pádili nepravidelnými přískoky, pronásledoval je celý zástup. Stráže stojící před radnicí pohotově rozrazily vrata, Herman ještě zahlédl, jak se zrudlý Kirchmayer v průjezdu sklání, aby se opřel o kolena. Pavlovský si sundal klobouk a otřel si zpocené čelo. Vzápětí vrata zapadla a proti davu vykročili ozbrojenci. Zástup se stáhl zpátky, brzy zůstal na prostranství jenom Herman.

Otočil se a zamířil do Židovského města. Neměl žádný zvláštní plán, jenom tušil, že pokud má něco zjistit, dozví se to tam. Před hřbitovní brankou se zastavil. Vyšel z ní právě Hirš, aby ji zamkl, a zeptal se: „Co potřebujete, pane?“ Skoro jako by Hermana viděl poprvé.

„Ošplouchl bych si ruce,“ napadlo Hermana, jak získat trochu času.

Hirš ho zavedl k hrobnickému domku, nechal ho stát venku a brzy se vrátil se štoudví vody. Herman si důkladně promnul prsty. Uvědomil si, že po pohřbu svého otce tenhle příkaz nesplnil. Ani nemohl, protože se o jeho smrti dozvěděl až se zpožděním. Nikdo by ho tam stejně nečekal.

„Neviděli jsme se už někdy, mistře? Jakže se jmenujete?“ zeptal se ho hrobník.

„Jsem tiskař Herman,“ odpověděl trochu příliš důrazně.

„Jistě, jistě.“

„Myslíš si, že to udělal Lazar?“ vyhrkl Herman.

„Já si nic nemyslím. Viděl jsem, co jsem viděl. Zoufalého tatíka, který přišel o dítko,“ odpověděl Hirš.

„A ta skvrnka nebo ranka?“

„Muži z pohřebního bratrstva si při omývání nevšimli ničeho neobvyklého. Kdyby měl Šimon nějakou ránu, museli by ji zmerčit.“

„Ale proč tedy…?“

„Proč se ptáte, mistře Hermane, právě mě? Viděl jste, jak se panstvo rychle shodlo. Co s tím my dva zmůžeme?“

Herman měl pocit, že se Hirš jenom bezděčně brání, ale když se na něj podíval, uviděl na jeho tváři zkoumavý, soustředěný výraz.

Šimon Albrecht 7.

  

Ladislavovi zazvonil mobil, neznámé číslo na displeji ho přimělo nasucho polknout. Josef se dál díval na obrazovku počítače, jako by telefon neslyšel. Ladislav netušil, jestli se natolik ponořil do práce nebo jestli na něj bere ohledy.

„Nemáte takhle náhodou syna doma?“ zeptal se kapitán Jirsa bez pozdravu.

„Cože?“

„Zjistili jsme polohu mobilu a vyrazila mi dech. Ten telefon je pravděpodobně u vás v bytě.“

Ladislav přistoupil k synově posteli, odhodil peřinu a polštář. Pod ním uviděl Šimonův mobil. S vypnutým zvukem a desítkami nepřijatých hovorů. Skoro u všech stálo TATA. Bodlo ho u srdce, protože na okamžik si omylem představil, že syn volal jemu a že zvonění neslyšel. V šoku si Šimonův telefon přiložil k uchu, pak ho vyměnil za svůj.

„Mobil tady je. Syn ne,“ zaskřípal mu hlas.

„Ehm… Rozumějte mi, pane Albrecht, puberťáci se často vrátí domů sami a rodiče se ani neobtěžujou dát nám vědět. Tak jsem si myslel… Promiňte.“

„Skutečně jste přišli zatím jenom na to, že si Šimon nechal doma mobil?“ vyhrkl Ladislav, který už se nedokázal tvářit, jako by se nic nedělo.

„Případu se intenzivně věnujeme. Zkuste nám pomoct a vzpomenout si na něco, co jste nám ještě neřekl. Zpětně se často ukáže, že rodiče mohlo napadnout, kde dítě je. Jenom si to z nějakého důvodu nechtěli přiznat.“

„No, syn hrál jednu počítačovou hru.“

„Hm. Nevím, jestli zrovna tohle nám k něčemu bude. Jakou hru?“

„Battle Church.“

„Počkejte, ta ale přece… A vy si myslíte, že může souviset s jeho zmizením?“

„Právě se to snažím zjistit. Jestli na něco přijdu, ozvu se vám.“

Ladislavovi vzápětí zavolal Tomáš a požádal ho, aby přišel do chrámu, protože se chystají začít vrtat sondu. Řekl mu to oznamovacím tónem, ani se nezeptal, jestli je něco nového. Ladislav sám dobře věděl, že teď už musí být na místě.

„Všechno, co zjistím, vám napíšu sem na papír,“ zvedl Josef z chaosu na Šimonově stole pomačkané lejstro, do poloviny popsané rovnicemi. „Vstupní heslo a další pokyny. Jestli mi tedy důvěřujete natolik, abyste mě tady nechal.“

„Jak víte, že potřebuju odejít?“ divil se Ladislav a uvažoval, co Josef asi zaslechl z telefonátu.

„Každý se teď snaží udržet si práci,“ pokrčil rameny mladík.

„Pro mě je priorita můj syn,“ ohradil se Ladislav, jako by se s někým přel.

„To se ale přece vůbec nevylučuje,“ opáčil tiše Josef. Ladislav se nadechl, pak si místo odpovědi radši navlékl bundu.

Ani nevěděl, proč si po cestě na metro vzpomněl na Šimona. Snad zahlédl klukovskou postavu s podobnou siluetou, jakou syn míval. Teď si náhle vybavil jeden jejich rituál: Položil Šimonovi ruku na rameno, chlapec se k němu přitočil a nemotorně ho objal, až mu drcnul hlavou do břicha. Vzpomněl si na to tak jasně, až se v něm všechno sevřelo. Vzápětí si připomněl, že pokud naznačil něco podobného v poslední době, Šimon ihned ucukl.

Před oltářem v boční kapli svatého Kříže se objevila kovová konstrukce, s jejíž pomocí se dal zvednout eventuální kámen tarasící vstup, pokud by krypta nebyla zazděná. Kabely rozvinuté z bubnů se vlnily po podlaze. Barokní svícny s vytepanými lístečky doplnily stojany s reflektory. Kaple se proměnila, přišla o svou auru, ale zároveň se začala podobat výzkumnému prostoru, na jaký byl Ladislav zvyklý.

Několik dlaždic už bylo vyňatých z podlahy a naskládaných na sebe; vedle se kupila hlína ze zásypu. Dole se zvedal oblouk klenby. Kameníci přinesli vrtačku s dlouhým vrtákem a předali ji podsaditému muži s krátkým vousem. Tvářil se chladně, až podrážděně, ale Ladislav věděl, že je to jeho obvyklý výraz. Vousáč se rozkročil, spustil hrot dolů a nasadil ho na střed klenby. Jeden z dělníků odsunul kabel od vrtačky stranou, aby muži nepřekážel. Jejich pohyby byly neuspěchané, ale přesné. Občas padla polohlasná poznámka.

Kostelník se rychle pokřižoval: „S pomocí Boží.“

Vousáč vzhlédl, našel antropologovy oči. Ticho v chrámu se prohloubilo. Zdálo se, že všechny pilíře, oblouky a zdi, dlaždice a náhrobky s reliéfy napůl smazanými podrážkami čekají na to, co řekne Ladislav.

„Začněte,“ přikývl.

Chrámem se rozlehlo zavrčení, které přešlo do vytí, jakmile se vrták zanořil do klenby. Vousáč svíral vrtačku lehce předkloněný, s roztaženýma nohama, jako by dlažba pod ním mohla uhnout. Jeho výraz se neměnil, ani když vrták začal zajíždět dolů. Ladislav věděl, že během dalších minut bude záležet jenom na něm. Na antropologa přijde řada, teprve až vrták pronikne do prázdna a vystřídá ho vodicí tyč s kamerou.

Ladislav se znovu podíval na parléřovské křivky nad Šimonovým epitafem. Opět ho zaujaly realistické rysy krále a královny – jeho moudrost a půvab její štíhlé tváře s naznačeným s úsměvem. Tentokrát si podrobněji prohlédl dvě postavičky, které podpíraly sokly s hlavami. Další dvě byly umístěné v kamenných propletencích nad nimi a z obou stran postupovaly po stříšce, která výjev uzavírala. Všiml si, jak se mužíčci pod královskými hlavami svíjejí, jako by chtěli uniknout svému břemenu. Ti na stříšce se zase krčili, zdálo se, že útočí proti neviditelnému nepříteli. Mužík v mnišské kápi útočil vzhůru křížem, jeho protějšek měl na vytaseném meči na­vlečený věnec. Ladislav přeskočil očima ke klidným výrazům krále a královny. A znovu k postavičkám. Dodávaly dílu zvláštní rozměr, který nedokázal rozluštit. V každém případě narušovaly autoritu a řád vyzařující z královského páru.

Napadlo ho podívat se do kaple na druhé straně oltáře. Opět našel ozdobný parléřovský baldachýn, spočívající na dvou pilířích. Také tady byly hlavy krále a královny. Jenže v téhle kapli se zachovaly zbytky původní barvy. Hlavy proto vypadaly podivně olysale, pokrývaly je skvrny, jako by se tu vystavovaly ostatky, které prošly přirozenou mumifikací. Jejich tváře se ztrácely v přítmí, protože sem na rozdíl od první kaple nepronikalo přímé světlo. Ladislav se podíval pod pilíře. Tady chyběli nosiči, kteří by napůl vzpírali sokly a napůl se pokoušeli zpod nich uniknout. Pod hlavami se šklebili ďáblíci. Přivěšení zespodu otáčeli k divákovi tlamy a vyklenovali proti němu hrbolky páteře, jako by to byly tětivy, které měly vstřelit jejich lesknoucí se údy do stěny chrámu a rozmetat ji. Tady už řád prohrával na celé čáře. Ladislav měl pocit, že chápe, proč chlapce pohřbili na druhé straně oltáře. Zamyšleně se vrátil zpátky.

Někdo se zlehka dotkl jeho rukávu. Uviděl vedle sebe Josefa.

„Jak jste mě našel?“

„Výzkum hrobu Šimona Abelese začíná být internetová hitovka. – Nakonec jsem rozlouskl váš problém celkem hravě. A protože jsem měl cestu na Staré Město, řekl jsem si, že vám pomůžu ty vaše priority propojit. Viděl jsem, že si berete notebook. Takže se rovnou mrkněte…“ Vtiskl mu do ruky pomačkaný papír popsaný pokyny. Zlehka se uklonil, přejel kapli očima, které jako by ji dokázaly okamžitě celou vstřebat, a zamířil k východu.

„Je tady wifina?“ zeptal se Ladislav kostelníka.

Jakoubek ukázal k lavicím: „Támhle ji ještě chytíte, dosáhne tam z kanceláře. Někdy tady pracuju, když potřebuju zvláštní… ovzduší.“

„A jaké je heslo?“

Ladislav měl pocit, že uslyšel _Anielek._ „Cože?“

„No, je to trochu dětinské, já vím. Někdy vám to vysvětlím.“

Ladislav si se zpožděním uvědomil, že kostelník řekl _andílek._ Odešel ke kostelním lavicím, usadil se na kraj jedné z nich a otevřel notebook. Tomáš se k němu naklonil s nevyslovenou otázkou, a když uviděl, co Ladislav spouští, v údivu zvedl obočí.

„Battle Church. Tak na to teda bacha,“ uklouzlo mu.

Šimon Abeles 7.

  

„Očekávám od tebe skvostný leták, mistře!“ oznámil mu Bešonised, sotva se Herman vrátil ze hřbitova do tiskárny.

„Povídačky o kometě, která sežehne náš svět? Věštbu o morové ráně? Nebo o nadcházející válce?“ usmál se Herman.

„Nedělej, že nevíš, o čem mluvím. Chci samozřejmě napínavé vyprávění, jak jste vyhrabali to žídě, kde pořádně rozmázneš, že bylo jako živý. To víš, k hejtmanovi si nechodíš pro rozumy jenom ty. Před chvílí jsem se tam byl na toho nebožáka mrknout, otec Johann mě vzal s sebou. A hejtman se ke mně choval… No, jako k významnému majiteli tiskárny.“

„Jak jinak.“

„Vždycky by to mohlo být ještě lepší. V tomhle se, myslím, lišíme, mistříčku. Trochu víc se tumluj, a uvidíš, jak tě bude život bavit.“

Herman se postavil k sázecímu stolu. Litery ho studily do prstů, pod rukama se mu rodilo něco na způsob úmrtních cedulí, co se vylepovaly na roh kostela. Nemohl se zbavit vzpomínky na Šimona, jak před ním stál ve studovně. Tehdy v tom mrazivém, tichém odpoledni, kdy čekal, jak se Herman rozhodne. Jako by na sobě znovu cítil jeho tázavý pohled, rozpačitý i dychtivý; zároveň si uvědomoval, že Šimon má oči zapečetěné zmodralými víčky. Jeho text měl do senzačního letáku daleko. Herman ale nevytvořil nic jiného, co by Bešonisedovi mohl ukázat, a věděl, že impresor na jeho dílo netrpělivě čeká.

Chlapec Šimon Abeles  
byl vyzdvižen ze svého hrobu na Židovském hřbitově  
kvůli podezření, že zemřel nepřirozenou smrtí.  
Chtěl přestoupit ke křesťanství,  
přes očekávaný nesouhlas své rodiny,  
ale po návratu do Židovského města záhy skonal.  
Hejtman a lékaři sešli se na hřbitově,  
aby ohledali jeho tělo, které shledali podivuhodně  
zachovalým.  
Kéž by chlapec zůstal naživu, a ať už příčina smrti  
byla jakákoli,  
važme si jeho odvahy zvolit si vlastní cestu.  
Kdyby tak po ní mohl jít spolu s námi.

Bešonised se natěšeně opřel v křesle ve svém koutě oficíny. Zvedl lejstro do výšky. Přelétl pohledem těch pár řádků, podíval se na Hermana, znovu na text, a konečně věnoval tiskaři nechápavou grimasu.

„To nemyslíš vážně, mistříčku. Co to má být? Nějaké veršíky na hrob?“

Herman věděl, že impresor má pravdu. Uvědomil si, jak moc se inspiroval nápisy na židovském hřbitově.

„_Jeho tělo shledali podivuhodně zachovalým?_ Copak neslyšíš, jak to zní? Tohle kdybych řekl manželce, že mi připadá podivuhodně zachovalá! Ta by mě hnala, a měla by pravdu! Chce ode mě přece slyšet, že je nejkrásnější ženská na světě. Mistře, naše letáky si lidi nekupujou, aby si vychutnali vzdělanecké řeči. Ne – chtějí zapomenout na poznámky svých ženských… anebo na žvásty svých chlapů! Napiš, že… Já nevím… Jak vám připadalo, že jenom spí! Neříkej chlapec – napiš _dítě_! Anebo rovnou mučedník, ať je jasné, o kom mluvíme!“

„Ale…“

„Napiš, co by sis chtěl v takovém letáku sám přečíst!“

„Když já…“

„A to je tvůj problém. Ty prostě nechceš žít jako ostatní. Mě nezajímá, cos viděl na hřbitově; bez pořádné šťávy se nikam nedostaneme. Každá věta musí být tak napínavá, aby sis chtěl přečíst další… Chápeš?“

Herman přikývl.

„A celá jména! Hejtmana a lékaře přece musíme uvést s tituly! To je úplný základ!“

„Chtěl jsem se vyhnout podrobnostem…“

„Musíš je tam dát, protože v nich je všechna síla! Lidi přitahuje utrpení, tak jim popíšeme, jak vypadaly Šimonovy rány! A pod text vrazíme pěkný štoček s obrázkem dítěte – třeba jak pobíhá po louce, jo, na okraje nasázíme kytky, aby to pěkně kontrastovalo! Nebo ho tam radši dáme posetého ranami, zalitého krví… Mohl by se modlit… Ne, to je hloupost. Přece jenom to bylo žídě, zrovna tomuhle detailu bychom se měli vyhnout. Co se budeme zbytečně mořit. Použijeme ten štoček s andílkem, víš který, už jsme ho měli v sazbě mockrát. Nejlepší by byl malý hošík, který se pod křížem sladce usmívá na čtenáře, rozumíš, ale na nový štoček teď nemám peníze.“

Herman si vzpomněl, jak ho kdysi děsil Kristus, jenž visel na kříži v předsíni jednoho ze staroměstských kostelů, kam bylo vidět z ulice. Byl vyzáblý a ohavný, napjatý jako zvířecí kožka sušící se před kožešnickými dílnami. Vždy, když kolem něj Herman procházel, sklopil oči. Před usnutím přesvědčoval sám sebe, že se mu o něm nebude zdát.

„Bešonisede, krásně ten text vysázím, dokonale ho sesadím s ilustrací, dohlédnu na tisk, ale napsat ho nedokážu. Já jsem Šimona znal, chápete?“

„No dobře, mistře. Nejspíš jsi k němu přilnul víc, než bylo zdrávo. Ani jednomu z vás to moc neposloužilo, řekl bych.“

Možná měl pravdu. Co by se stalo, kdybych se Šimona neujal? uvažoval Herman. Nejspíš by dosud běhal s kamarády po dvorcích. Lazar by nebyl ve vězení, Lea by netrpěla… Mlčel. Impresor se na něj ještě chvíli vyčkávavě díval, dával mu další šanci, nakonec ale s povzdechem nakázal pomocníkovi, aby odnesl náčrt otci Johannovi. Chlapec se do půlhodiny vrátil s lejstrem popsaným elegantním rukopisem. Původní text, v prvních několika řádcích divoce přepsaný, pak škrtnutý jediným dlouhým tahem, k němu byl přiložený.

Velká novina o hrozném mordu, který spáchal Lazar  
Abeles, žid pražský,  
na vlastním synovi, dvanáctiletém Šimonu,  
protože tentýž se chtěl od židovského bludařství odvrátit  
k jediné víře pravé,  
a zázračný příběh těla tohoto mučedníka,  
jež v hrobě nezetlelo.  
Rána na spánku svědčí proti jeho vrahovi.  
Jediná surová rána chlapci srazila vaz, jak již víme.  
Šimona dal milosrdně vykopat slovutný pan Bedřich  
z Kutenštejna, hejtman…

Bešonisedovi se rozprostřel po tváři blažený úsměv: „Toho bych chtěl mít v tiskárně!“

„Proč musíme zdůrazňovat, že Lazar je žid? Už podle příjmení je to jasné.“

„Copak on je něco jiného?“

„Jistě, ale… já…“

„Myslím, že otec Johann rozumí své věci dobře. Vždyť si ty dva texty porovnej. K čemu nám bude leták, který by lidi nečetli?“

„A… ta ranka.“

„Co je s ní?“

„Doktor Pavlovský si nebyl jistý, jestli pochází od úderu. Povídal…“

„Co?“

„Nestačil to doříct, ale…“

„Myslíš si, že by doktor podepsal protokol, který by neodpovídal pravdě? A že by si ho otec Johann nepřečetl? Kdepak. My si přece nic nevymýšlíme. My nechceme lidi oklamat. Jenom ty kousky pravdy posbíráme a poskládáme takovým způsobem, aby čtenáře zaujaly.“

Herman probral štočky, až našel obrázek andílka. Motivy květů se k němu hodily, Bešonised měl budoucí leták v oku. Ladislav začal sázet první řádku, která měla čtenáře navnadit. Na _V-e-l-i-k-o-u –_ _n-o-v-i-n-u_ použil tak mohutné litery, aby zaplnil řádek až k druhému okraji. Už nemyslel na Šimona, práce ho jako obvykle pohltila.

Bešonised nad návrhem spokojeně přimhouřil oči, zatímco začal kalkulovat množství papíru, počet výtisků, cenu a pravděpodobný zisk.

Máří přinesla Hermanovo dílo ráno z trhu. Položila ho před něj, poklepala na ně prsty. „Čtěte!“ přikázala. Tázavě se na ni podíval. Nemínila nic vysvětlovat. S odmlkami text tiše předrmolil.

„Takhle to přece nebylo,“ řekla Máří.

„Jenom jsem připravil sazbu…“

„Nezajímá mě, kdo to napsal, ale co tam stojí.“

„Možná nám chybí odstup, Máří. Johann už podobných příběhů zažil. Určitě dokáže zdůraznit to důležité…“

„My jsme ale Šimona znali, ne?“

„A právě proto by nám mělo záležet na tom, aby…“

„Aby se prodalo hodně letáků?“

„Takhle si o něm přečtou i lidi, kteří ho nepotkali. A dozvědí se, že…“

„Nezkoušejte na mě panské řeči, mistře,“ hlesla docela potichu. Tvář jí zrůžověla, i když venku nemrzlo. Vlastně ji obdivoval, zmínila koneckonců jeho vlastní pochybnosti. Znovu si uvědomil její kuráž, s níž uvažovala po svém. Čekal, co ještě dodá. Sklonila se ke košíku s nákupem a odnesla ho do kuchyně.

Herman sám slyšel ve svých slovech Johanna. Prohlédl si leták v zimním světle, které dopadalo na stůl. Byla to pěkná, čistá práce, za jakou by se nemusela stydět žádná tiskárna v Praze, ve Frankfurtu ani ve Vídni. Jindy by mu tahle myšlenka udělala radost.

Když přišel poslíček s dalším pozváním od Bedřicha z Kutenštejna, tentokrát opět na Staroměstskou radnici, Herman poručil Máří, ať připraví jídlo. Tázavě se na něj podívala, ale mlčela. Herman popadl v chodbě dlouhý šál, kterým tam visel na skobě. Ve světle dopadajícím z otevřených dveří kuchyně mu připomněl nehybné tělo.

Lazar si objímal ve svém rohu kolena. Když se začal zvedat, ozvalo se řinčení železa. Hermanův plášť na něm vypadal pomačkaně, jako by ho už dokázal obnosit. Zároveň mu dokonale padl. Tiskař si ověřil první dojem, jak jsou si podobní. Dva nejistí muži s neklidnýma očima proti sobě, ale jeden z nich se nemůže volně pohybovat.

„Ty máš pouta?“ zeptal se tiskař překvapeně.

„Doteď se mnou prý zacházeli v rukavičkách…“

„Tohle je zacházení v rukavičkách?“

Lazarovu tvář stáhl úšklebek: „Postavili pro mě přece tuhle zvláštní celu. Nestrčili mě do žaláře pod zem. Naopak mě nakvartýrovali hned vedle kaple Panny Marie. V neděli jsem si mohl poslechnout, jak tady jezuité vedou mši pro vězně. Tedy přes dveře.“

Herman čekal, jestli se v Lazarově hlase ozve náznak ironie nebo nepřátelství, ale slyšel jen věcný popis.

„No a ještě mě nemučili. Zato ty se pěkně činíš. Viděl jsem tvůj leták.“

„Jak se k tobě dostal?“

„Žalářník se mi s ním přišel pochlubit, jeho žena ho přinesla z trhu. Bude moct v krčmě vykládat, že zná slavného vězně.“

„Lazare, já jsem ten leták nepsal…“ Herman mu podal košík s jídlem.

„Nic ti nevyčítám. Musíš se nějak živit. Navíc, já se ven stejně nedostanu.“

„Proč?“

„Hejtman si mě nechal předvést a pověděl mi, že o mé vině není pochyb. Odsoudí mě tak jako tak, potřebují jenom mé přiznání.“

Herman žasl, jak klidně to Lazar říká. Pak ale pod jeho slovy rozeznal stín mnoha hodin smutných úvah. Cítil, že Lazar urazil pořádný kus cesty po jakési pochmurné stezce, kterou Herman pouze tušil.

„Co jsi mu odpověděl?“

„Že jsem Šimona nezamordoval. Pak mi nechal nasadit železa a mám se prý těšit, až mě dostane do ruky kat. Hirši, já si nemůžu pomoct. Snažím se tvářit jakoby nic, ale… Hrozně se bojím. Nesnáším bolest. Jako klukovi mi přivřeli prsty do dveří… Ta představa se mi pořád vrací… V noci se mi zdá, že znovu stojím vedle futra a někdo ty dveře víc a víc zavírá. Řvu na něj, aby přestal, ale nemůžu se pohnout, snažím se poznat, kdo to je, jenže mu nevidím do tváře. A pak se probudím tady.“

Lazar vykročil k Hermanovi. Ještě než si tiskař uvědomil, co dělá, ucouvl. Lazar se před ním zastavil s košíkem v rukou, podoben podivnému trhovci, od kterého nikdo nic nechce.

„Odkud je ta ranka, kterou měl Šimon na spánku?“

„Ranhojič mu odtamtud vyřízl strup po svrabu. Nevěříš mi, viď? Nevím, jak tě mám přesvědčit, že si nevymýšlím. Jak je možné, že pravda vypadá jako lež? Že se podobá lži tím víc, čím ryzejší je to pravda?“

Herman pokrčil rameny.

„Proč mě chtějí zničit, Hirši? A umějí v tom chodit! Proč asi v letáku stojí, že Šimonovi bylo dvanáct? Bylo mu osm a půl.“

„Cože?“

„Řekl jsem jim to hned, jakmile mě sem přivedli.“

„Ale proč…? Proč by…?“

„Opravdu tomu nerozumíš, Hirši? Zkus se zamyslet.“

„Já nechápu, proč by…“

„Vyptávali se mě, jak se Šimon chtěl stát křesťanem. A samozřejmě, čím by byl starší, tím by bylo věrohodnější, že se rozhodl sám. Hned na mě zaútočili, že jsem ho zabil kvůli víře. Takový nesmysl. Nebyl to mord, Hirši, věř mi.“

„Zkusím promluvit s otcem Johannem, Lazare. S hejtmanem není řeč a ti dva doktoři mě neberou vážně. Mám strach, aby komise neobvinila další lidi. Možná by ses měl radši přiznat.“

„Co mi to tady vykládáš, Hirši? Tak přece ses jim zaprodal?“

Herman čekal, že mu Lazar hodí košík k nohám. Dál ho ale svíral. Pravice mu sklouzla dovnitř, roztřesené prsty ohmatávaly kůrku čerstvého chleba. Herman sáhl pod plášť pro šál. Rozvinul ho, přistoupil k Lazarovi. Vězeň nepatrně sklonil hlavu, a tiskař mu ho pověsil kolem krku.

„Přines mi nějakou knihu, Hirši,“ zamumlal Lazar. „Hrozně se to tady vleče. Za těmihle prkny je orloj a někdy mám pocit, že jsem uvízl mezi jeho kolečky. Že se čas zastavil a chytil mě do želez jak lišku. A jakmile se ten stroj znovu pohne, rozdrtí mě.“

„Nic v hebrejštině asi neseženu.“

„To je jedno. Já umím číst i vaše písmo. Budu vděčný za cokoli.“

Herman zavolal na žalářníka. Zatímco se jeho kroky blížily, Lazar se ozval přerývaným hlasem, jako by si nebyl svou prosbou jistý a nechal si ji na poslední chvíli.

„A Hirši… přines mi modlitební řemínky.“

Herman v předsálí poprosil, aby se mohl podívat do kaple.

„Chcete se pomodlit?“ zeptal se dozorce s nepatrným náznakem výsměchu. Herman neodpověděl. „Nebo se potřebujete rozhlédnout kvůli dalšímu letáku? Jen račte!“

Hermanovu pozornost přilákaly v kapli erby, které zdobily stěny. Na některých byla zvířata. Pozoroval jejich vyceněné zuby a vystrčené drápy, a náhle se mu zdálo, že jenom čekají na příležitost, aby se mu mohla zahryznout do těla. Vyšel z kaple, žalářník před ním otevřel dveře do sálů radnice a Herman nad nimi ještě zahlédl ornament, ledňáčka v kruhu ze svinutého šátku. Ptáček byl křehký a půvabný, postával tam se zdviženým zobáčkem, jako by něco očekával. Potravu? Vodu? Pomoc? Žalářník netrpělivě pokynul, ať si Herman pospíší.

Jeho průvodce za ním těžkopádně sestupoval ze schodů, přitom ho oslovil: „Nemůžu se dočkat pokračování, mistře! Ten chlap vypadá úplně bezmocně, taková hromádka neštěstí to je. Člověk by skoro nevěřil, že mohl vyvést takovou ohavnost. Jo, lidi se nezdaj. Moje stará si váš leták pověsila v kuchyni, že prej bude mít památku na to klouče, co se tak statečně drželo. Jo, moc se jí líbily vobrázky, ty andělé, ty kytičky, člověk se potřebuje taky podívat na něco pěknýho, no ne?“

Šimon Albrecht 8.

  

Ladislav se v chrámové lavici sklonil nad listem s Josefovými pokyny. V Battle Church si měl nejdřív vybrat svou postavu. Před očima mu defilovala řada rytířů, přilby si drželi na prsou; Ladislav obdivoval realistické rysy jejich tváří, jenom lehce zploštělé animací. Nad hlavami se objevily rámečky. Jména jako Hendrycus, Black Rider, Diabolo III., Chrustman, Panzer Johny, Petr Killer, Sir Grizzly přiměla Ladislava k úvahám, kdo jsou asi ti, kteří je vymysleli. Nedokázal si představit nikoho jiného než kluky ze základní školy.

Pak uviděl rytíře jménem Anielus. Okamžitě na něj najel kurzorem, stiskl enter. Nic. Josef ho instruoval, že si musí najít volného bojovníka, ale Ladislav se pokoušel probudit k životu Aniela, který ho dál upřeně pozoroval a ani se nepohnul. Vrtačka ztichla, připadalo mu, že chrámem se teď hlasitě rozléhá jeho klikání. Nakonec se posunul dál, k rytířům, kteří neměli jména ani zbraně. Zdálo se, že jejich rysy jsou jednotnější, i jejich účesy a vousy vypadaly skoro totožně. Ladislav nazdařbůh klikl na jednoho z nich, muž mu toporně vyšel vstříc. Jeho strnulá tvář teď zabírala celou obrazovku. Bezhlesně pohnul ústy. Ladislav sáhl do brašny pro sluchátka. Zapojil je do notebooku a na okamžik znejistěl, protože se nic nedělo, dokud muž znovu nepromluvil.

„Jak mě nazveš, můj pane?“ zeptal se.

_Ladislawus,_ vyťukal Ladislav do pole nad jeho hlavou. Josef mu radil, že by neměl dát rytíři vlastní jméno. Když se ho zeptal na důvod, vysvětlil mu: „Nesmíte se do hry položit moc osobně. S Battle Church nikdy nevíte…“ Ladislav se na něj tázavě podíval, jestli to není další z Josefových her na otázky a odpovědi, ale mladík se tvářil jakoby nic. Pozměněné jméno by mělo posloužit svému účelu a Ladislav zároveň nemusel mít pocit, že příliš ustupuje.

Rytíř kývl na souhlas a odpověděl: „Jsem Ladislawus. Uveď mě v život, můj pane.“ Ladislav zaváhal s ukazováčkem nad entrem. V Týnu zavyla vrtačka, její tón vyjel do výšky, jak bojovala s klenbou krypty. Ladislav nechal prst dopadnout. Vzápětí sebou obraz na monitoru škubl a v barevných šmouhách ujel do strany. Ladislav si připadal jako ve výtahu, který se zničehonic rozjel. Ucítil náznak závrati, vzápětí uviděl jakousi krajinu. Pomalu kolem něj klouzala zpátky a přitom se pohupovala v rytmu jakéhosi pravidelného pohybu.

„Tak do toho,“ řekl si polohlasně. Vzpomněl si na Josefovy pokyny a zkusmo se dotkl kláves se šipkami. Krajina začala ubíhat dozadu. Ladislav se snažil nahlédnout do poznámek, které měl od Josefa, a zároveň neztratit přehled o dění na monitoru. Pocit lehké nevolnosti zesílil, ale kupodivu ho to začalo bavit. Pomocí kurzoru se podíval dolů a zjistil, že rukama v kožených rukavicích svírá uzdu. Na klávesnici nahmátl kombinaci, kterou pobídl koně. Trhl s sebou, když se zvíře dalo do klusu. Rozhlédl se a uviděl vedle sebe další rytíře, jeden z nich zřejmě zachytil průhledy v přilbě jeho pohled a přátelsky mu pokynul. Nad hlavou se mu objevil štítek obklopený šátkem ve formě středověké točenice, který obsahoval jméno napsané ve stylu napodobujícím kurent. _Anielus,_ přečetl si Ladislav.

A pak uslyšel jeho hlas, kovově rezonující, a zároveň lidský. „Zvol si zbraně, Ladislawusi. Za chvíli jsme u městských bran.“

Ladislav naťukal kombinace z Josefova seznamu, podíval se dolů a zjistil, že mu o bok naráží dlouhý meč. V jeho pravici se objevilo kopí. Připadalo mu, že vnímá zvuky hry čím dál citlivěji – ale možná byl jen koňský dusot náhle hlasitější.

Někdo mu poklepal na rameno a řekl něco nesrozumitelného. Ladislav znechuceně odtrhl oči od monitoru, vedle lavice stál Tomáš a tvářil se rozpačitě. „Provrtali se dovnitř a spouštějí tam kameru. Nechceš se podívat? Jestli ale děláš něco důležitého…“

Ladislav pohlédl na monitor a znovu na Tomáše. Ačkoli věděl, že nemá asistentovi co vyčítat, cítil podráždění. Neochotně odložil notebook, přivřel ho, ale ne natolik, aby se přístroj vypnul. Vystoupil z lavice na ledovou dlažbu a roztřásl se zimou. Ucítil, že mu po bocích stékají kapky potu.

Chrámem se rozlévala neobvyklá záře. Na kovové konstrukci nad sondou se vznášel rozsvícený reflektor. Kaple díky němu vypadala obnaženě, hrany oltáře působily nečekaně ostře, prostor lodi se zdál být prázdnější než dřív. Muži z firmy, která se zabývala průzkumem podzemních prostor, spouštěli kameru do sondy. Byla umístěna na vodicí tyči opatřené zlamovacím kloubem, aby se uvnitř dala teleskopicky vysunout. Archeologové strnuli kolem nich, s pohledy soustředěnými na otvor v dlaždicové šachovnici. Kameníci postávali s rukama v kapsách, jako by se jich to netýkalo. U paty oltáře se objevily kupky smeteného bílého prachu.

Člověk z firmy obsluhoval tyč s kamerou pomocí vodicích lanek; před sebou měl otevřený notebook.

„Že to nemáte na elektriku, ten bazmek?“ podivil se šéf kameníků.

„Dole bývá hodně vysoká vlhkost. Elektrické zařízení by to nemuselo zvládnout a chceme se vyhnout situaci, že nám tam kamera zůstane trčet,“ vysvětlil muž u notebooku.

Tomáš nasměroval Ladislava k plazmové obrazovce, která byla určená pro všechny ostatní. Zatím na ní panovala tma, bez jediného jasného bodu. Objektiv kamery zřejmě ještě klesal mezi kameny. Ladislav si připadal, jako by se účastnil vesmírného průzkumu a nahlížel prostřednictvím kamery do temných hlubin kdesi nahoře. Pak se náhle rozsvítil malý reflektor, výjev na obrazovce se rozjasnil, objevily se cihly.

„Kde to jsme?“ zeptal se někdo za Ladislavem.

„Nasměrovali jsme kameru na strop krypty,“ odpověděl muž z firmy. „Teď začneme snímat celej prostor.“

Na obrazovce se objevily stěny.

„Níž, níž,“ zamumlal Ladislav. „Stačí.“ Na první pohled poznal, že v kryptě není to, co si přál: Zachovalá malá rakev. Podlahu pokrýval temný zásyp, ze kterého občas zasvítily světlejší pruhy, možná kosterní pozůstatky.

„Nedokážu říct, jestli tam je, nebo ne. Budeme to muset otevřít a prozkoumat zblízka,“ prohlásil. Tváře archeologů zůstaly soustředěné, ale Ladislav stejně vycítil jejich zklamání. I když byli zkušení, neubránili se naději, že na ně čeká velký objev. Lokace hrobu se zdála být jednoznačná, ovšem pohled kamerou nic nepotvrdil. Ladislav dobře znal vzedmutou vlnu očekávání na začátku výzkumu, to vzrušení, to přesvědčování sebe sama o úspěchu, který je na dosah, po němž nastoupí rutinní práce.

„Aspoň že je tam jenom cihlová klenba, tu rozebereme raz dva,“ prohodil šéf kameníků, který se očividně snažil pozvednout druhým náladu.

Ladislav ustoupil, aby se kameníci mohli pustit do práce, a vrátil se do lavice.

Jakmile ho ze sluchátek zaplavila směs zvuků, znovu se mu udělalo trochu nevolno. Jako by seděl v autě, které se náhle rozjelo. Pochopil, že děj mezitím pokračoval bez něj, a stiskl dolní ret mezi zuby.

Rytíři se shlukli pod hradbami městečka. Kopí drželi kolmo vzhůru, levicí přitahovali uzdy. Nad hlavami se jim vznášelo hejno tabulek ověnčených točenicemi, olistěnými větvemi, úponky vinné révy. Překrývaly se, takže Ladislav nedokázal přečíst jména. Všiml si, že na hradbách zřejmě nejsou žádní obránci; nad cimbuřím byla vidět jediná nehybná hlava v přilbě.

Rozhodnutí už zřejmě padlo, protože rytíři se v několika okamžicích sešikovali do dlouhého dvojstupu a rozjeli se tak rychle, že jim Ladislav sotva stačil. Za zadkem jednoho z posledních koní vklouzl do zející městské brány. Po stranách stály strnulé stráže. Na dobývání města, se kterým Ladislav počítal, to nevypadalo. Proud trupů v oceli, po níž stékaly záhyby plášťů, se proplétal mezi hrázděnými domy. Měšťané, kráčející všichni stejným tempem po ulici, jim svižně uskakovali z cesty. Květiny v truhlících pod okny byly jedna jako druhá, z komínů rytmicky stoupaly prstence dýmu.

Ráz města se náhle změnil, domy se shrbily, uličky se zúžily a začaly se zavíjet do sebe. Když vyústily do tržiště, Ladislav zaslechl pokřik: „Ve jménu Páně!“

Konečně spatřil obyvatele té zvláštní čtvrti. Měli černé kudrnaté vlasy, deroucí se zpod špičatých klobouků, a tmavé hábity. Působili v nich jako batolící se ptáci, kteří z nějakého důvodu nedokážou vzlétnout. Vypadali směšně, jak se tam tak poplašeně hemžili. Tváře jim ovšem sešklebila hrůza, oči se stáhly do štěrbin, nosy jako by se ještě víc prodloužily a ohnuly, ústa se roztáhla v bezhlesém řevu, který přehlušilo heslo provolávané rytíři. Kopí těch v první řadě se sklonila. Ladislav se snažil pochopit, v jakém příběhu se to ocitl.

Svět kolem něj se náhle rozkymácel; pochopil, že dostal ránu. Rytíře před ním zasáhl kámen, hlava v přilbě se mu svezla v nepřirozeném úhlu k rameni a tělo se s rachotem zřítilo z koně. Ladislav zahlédl černé pláště na střechách, napřahující se ruce, vzápětí ho do železné rukavice zasáhla půlka cihly. Uzda mu vypadla z ruky. Kůň poskočil, pak se před nimi uvolnilo místo, protože rytíři se začali stahovat ke stranám náměstí. Ladislav sklonil kopí a rozjel se. Vzápětí musel zpomalit vedle bojovníků, kteří pod ochranou převislých střech sesedali z koní. Dlažbu už pokrývala černá těla místních obyvatel, která pod dlouhými plášti skoro nebyla vidět.

„Do boje, bratři! Vypořádejme se s nepřáteli Páně!“ zadunělo z uzavřené přilby kohosi vedle Ladislava. Po jeho příkladu vytasil meč a vrhl se do vykopnutých dveří domu. Chvíli trvalo, než se mu podařilo ovládnout kombinace kláves pro zacházení s mečem, protože zároveň ještě neměl nacvičenou chůzi. Čekalo ho klopýtání po roztříštěném nábytku, probíhání úzkými chodbami, zdolávání příkrých schodů.

Ladislav vkročil do komnaty s knihami nakupenými v neuspořádaných hromadách na policích, a se stolem pokrytým vrstvami rukopisů. Chtěl se podívat, jakým jazykem jsou napsané, rána ho ale odhodila ke stěně místnosti. Podle toho, jak se scéna rozkolísala, si uvědomil, že upadl na kolena a že ho zachránil štít v levici. V rohu zvedl sekeru k novému výpadu rozcuchaný chlap, jehož řev Ladislav uslyšel až teď. Další ránu vykryl mečem, ale úder byl tak prudký, že mu přirazil čepel k přilbě.

Ladislav teď divoce vyhmatával kombinace kláves a v koutku mysli žasnul, jak rychle si je dokázal osvojit. Zaplavilo ho vědomí nečekané síly a pružnosti, s níž jeho tělo reagovalo na příkazy. Pokládal se do úderů, zároveň se snažil taktizovat. Sekera se ukázala jako vhodnější zbraň než příliš dlouhý meč, se kterým se Ladislav co chvíli zasekl ve stropních trámech. Když se snažil vést ránu z boku, rozehnal papíry na stole. Sekera zmizela v tom víru Ladislavovi z očí, vzápětí pod ním ujela podlaha, neboť chlap mu podtrhl nohy. Trámy stropu jsou detailně zpracované, uvědomil si Ladislav, a měl čas zalitovat, že vypadne ze hry tak brzy. Muž se totiž napřímil, jeho tvář se vzdálila a sekera se zvedla ke smrtící ráně. Ladislav ji vytřeštěně sledoval, ještě mu blesklo hlavou, jak může být scéna vlastní smrti fotogenická.

Útočník se náhle zachvěl, otočil se ke své oběti bokem, jako by zaslechl promluvit někoho za sebou, a z krku mu vytryskl dlouhý proud krve, obnovující se v prudkých výstřicích. Obraz se zavlnil. Ladislav pochopil, že do podlahy udeřila sekera. Další otřesy nemohly znamenat nic jiného než pád těla.

Spatřil nad sebou hlavu v uzavřené přilbě. V průzorech zahlédl soustředěné oči v obdélníčcích pleti, náznak rysů. Než stačil něco říct, nad ramenem se mu objevil další místní bojovník, tentokrát s kladivem v napřažené ruce. Ladislav se díky podvědomě nalezené kombinaci vymrštil na nohy. Muže s kladivem srazil k zemi, druhý rytíř ho bleskurychle probodl mečem. Z chodby se ozvaly hlasy, které cosi volaly. Jeho zachránce se tam rozběhl, nad hlavou se mu na okamžik objevil rámeček, v němž na několik vteřin zazářil nápis _Anielus._ Když Ladislav došel ke dveřím a vyhlédl do chodby, byla už prázdná.

Váhavě se vrátil do místnosti, oči mu padly na desku stolu. Konečně se mohl podívat na listiny. Naklonil se nad ně a zjistil, že jsou psané hebrejsky. Přikročil k oknu a spatřil, že rytíři na náměstí sehnali zbylé obyvatele čtvrti do hloučku, na nějž mířily hroty kopí a mečů. Před hloučkem stál kněz, ve zdvižené ruce držel kříž a cosi vysvětloval. Ladislav viděl, jak lidé vrtí skloněnými hlavami, a meče se vzápětí výhrůžně napřáhly. Ladislav pochopil, že se před ním odehrává pokus o násilné pokřtění židů.

Ke konci příběhu se ve vzduchu objevil olistěný rámeček, jako rozluštění tajenky: _První křížová výprava útočí na židy v Porýní, r. 1096._ Ladislav si strhl sluchátka a nadechl se, propocené tričko mu ztěžka leželo na zádech jako plát zbroje. S úlevou, a zároveň nerad se zvedl z kostelní lavice.

Stačil mu jediný pohled do kaple, aby zjistil, že dělníci ještě neuvolnili vchod do krypty.

Vytáhl papír, na nějž si vytiskl kontakty na rodiče, které mu poslal ředitel. Vyhledal jméno, na něž se při prvním pokusu nedovolal. Hovor přijala nějaká žena a vzápětí se podezřívavě zeptala, s kým mluví. Po Ladislavově vysvětlení se odmlčela. Uslyšel zvuk kroků. „Zase seš na tom pitomým počítači?“ zeptala se naléhavě, ale Ladislav rozeznal v jejím hlase bezmoc. Pokoušel se zaslechnout, co odpověděl její syn. Zaslechl jenom nezřetelné mumlání, představil si Šimona, který mu také dokázal odpovídat, jako by ho bolely zuby. „Nic o něm neví,“ řekla žena stručně, se zřejmou snahou co nejrychleji rozhovor ukončit.

Šimon Abeles 8.

  

„Lazar by měl uvážit, jak do jeho osudu zasáhla Boží ruka. Zbavit se strachu z utrpení a zapátrat, proč se mu to všechno stalo. Jeho strádání je totiž zároveň příležitostí, aby si vybral pravou cestu,“ uvažoval otec Johann nahlas. Dosud se Hermana nezeptal, proč za ním přišel.

„V řetězech se mu asi neuvažuje nejlíp.“

Johannovu tvář stáhl nepatrný, skoro neznatelný záškub, jako by uhnul před dotěrnou mouchou.

„Utrpením se očistí, aby nakonec pochopil, co mu Bůh nabízí. I kdyby měl prozřít až na popravišti.“

„My ale přece nevíme, jestli Šimona zamordoval.“

„Já nemluvím o Lazarově vině! Dostalo se mu vytržení z každodennosti, v níž by možnost spásy vůbec neodhalil! A jeho příležitost je zároveň tvou příležitostí, milý Hermane. Pokus se přesvědčit Lazara o nekončící lásce Pána! Ať už mu spadnou šupiny z očí!“

„Netrpí jenom Lazar…“

„Tušil jsem, že ve hře jsou ještě další lidé.“

„Jak můžete všechno sledovat tak nezúčastněně? Opravdu vám je Lazarova rodina lhostejná? Chcete je mít v okovech všechny?“

„Tvými okovy, Hermane, jsou tvá pouta k někdejší obci.“

„Pomozte jim, prosím vás.“

„Své utrpení musíme brát jako znamení shůry. A já jsem ten poslední, kdo by se chtěl protivit vůli Páně.“

„A jak souvisí s vůlí Páně to, že se zveličí ranka na Šimonově spánku? Že se zamlčí jizvičky na obličeji? A že se Šimon udělá starším? Vždyť dvanáct mu ještě zdaleka nebylo!“

„Uklidni se, mistře,“ požádal ho Johann. „Nemůžeš nadřazovat jednotlivosti celku. Ta ranka na Šimonově spánku přece existuje, nebo ne? Tak proč bychom drželi jazyk za zuby? A jakého je původu? Sám jsi viděl, že lékaři se nemohli shodnout. Ne, nepřerušuj mě. Na druhou stranu, čemu by pomohlo, kdybychom napsali do letáku, že Šimon trpěl svrabem? Myslíš, že by on sám chtěl, aby takhle předstoupil před celý svět? Tenhle detail tedy můžeme vynechat. Kvůli celku, chápeš? Zrovna tak Šimonův věk. Komu by prospělo, kdyby Šimon byl ani ne devítiletým pacholetem? Kdežto dvanáctiletý jinoch, který se dokázal rozhodnout pro jedinou pravou víru…“

„Proč je pro vás tak důležité, jak bude Šimon vypadat před ostatními?“

„Protože to bude to jediné, co po něm zůstane. To bude ten pravý Šimon. Ten Šimon, jakým měl být.“

Jakmile Herman vyšel z Johannovy pracovny, připojil se k němu Matěj. Dal mu příručku křesťanské věrouky a požádal ho, aby ji donesl Lazarovi. Herman dokázal strpět jeho vlídný doprovod až k bráně.

„Šimonovi to vaše obracení na víru moc nepomohlo!“ vyhrkl na Matěje v otevřené brance, zatímco jim do tváře zavál mrazivý vzduch. Vrátný tázavě vyhlížel za pootevřeným dveřním křídlem. Překvapený Matěj nedokázal najít odpověď, najednou vypadal jako selský synek. A Herman místo k domovu vykročil opačným směrem. Na hranici mezi křesťanskou a židovskou čtvrtí sklonil hlavu, jak ho v obličeji zaštípal poryv ledového větru.

Mladá žena, která mu otevřela, musela být kuchařka Hanele. Při pohledu na něj se zarazila. Pak ho obdařila širším úsměvem, než bylo potřeba, a uklonila se hlouběji, než bylo obvyklé.

„Odveď mě za paní,“ požádal ji. Ocitl se v kuchyni, kde vdechl důvěrně známé vůně a pachy židovské domácnosti. Pak si vzpomněl na Máří a na jejich rozhovory, často odbývané nad stolem. Na okamžik si připadal, jako by byl v domě svých rodičů i u sebe doma zároveň. Přelétl pohledem po oddělených sadách nádobí na masné a mléčné pokrmy, které se tiše, prázdně leskly na policích. Zahlédl dva šabatové svícny. Představil si, jak Lea zažíhá svíce, odříkává požehnání a zakrývá si přitom oči. Najednou se objevila v kuchyni. Vykročila k němu, jako by se mu chtěla vrhnout kolem krku, pak se zarazila.

„Viď, že máš pro mě dobré zprávy, Hirši? Já nevím nic. Hanele nosí od kašny takové novinky, že nad nimi vstávají vlasy hrůzou.“

Herman se překvapeně usmál: „V Židovském městě se taky klevetí u kašny?“

„Ovšemže.“

„Navštívil jsem Lazara ve vězení. Poprosil mě o své modlitební řemínky.“

„Můžu mu poslat jídlo? Kdy ho uvidíš? Jak se mu daří?“ ptala se Lea. Když hned neodpověděl, přišla s další otázkou, jako by odmítala vzít jeho mlčení na vědomí. Položila na stůl koš a trochu příliš ráznými pohyby ho začala plnit jídlem. Řemínky v sametovém váčku položila vedle chleba.

„Neznáš někoho vlivného, kdo by se za něj mohl přimluvit? Nejlepší by byl nějaký kněz,“ podívala se na Hermana.

Přikývl, pak zavrtěl hlavou.

„Ty se přece musíš stýkat s důležitými lidmi, Hirši. Tisknete pro kdekoho.“

„Proč nepoprosíš o přímluvu představené z obce?“ zeptal se.

„Blázníš?“

„Vzpomínáš si, jak se vybíraly peníze na vykupování židů z otroctví?“

„Je vidět, že tady už dlouho nežiješ, Hirši. Rabín je slaboch, který se chce hlavně zalíbit pánům z radnice. Bude radši, když si to vypije Lazar, než aby za Šimonovu smrt pykala celá obec. Představení se věnují vzájemným sporům a tomu, jak se přechytračit při příštích volbách do rady. Od nich nemůžeš čekat vůbec nic.“

Rozhovor mu připomněl minulost. Dávný rozhovor v uličce. Uvědomil si, že podruhé prohrát nechce.

Vstoupil do rozlehlé budovy, která mohla soupeřit ve své působivosti s budovou Staroměstské radnice. Ovšem, obešla se bez věže, stejně jako ji nemohly mít ani synagogy, aby se nepodobaly kostelům. Před židovskou radnicí také nestály stráže a uvnitř ho míjely vystrašené obličeje. Nikdo ho nezastavil, nikdo se ho na nic nezeptal. Vyšel do patra. V předsálí rabinátu nebyl nikdo, kdo by čekal, až se mu dostane rady. Nechali ho chvíli sedět na lavici, nejspíš aby na něj udělali dojem. Když před ním otevřeli dvoukřídlé dveře, za věkovitým černým stolem se choulil v křesle stařec, který se laskavě, ale trochu strnule usmíval. Před Hermanovým pohledem uhnul očima. Úsměv na vrásčité tváři trval dál.

„Posaďte se, mistře… Hirši,“ pobídl ho bez energie. „Co pro vás mohu udělat? Obec nepotřebuje nic vytisknout.“

„Navštívil jsem Lazara ve vězení. Šimon zemřel na psotník – z jeho otce přesto chtějí vynutit přiznání. Obec by měla zasáhnout, dokud je čas.“

„Snad si ještě pamatujete, jak je rozdělena právní moc – Židovské město má rabínský soud, ovšem vážné případy, jako jsou hrdelní zločiny, příslušejí hejtmanství. Zde mluvíme očividně o té druhé kategorii. Náš soud tu nemá žádnou pravomoc. Navíc, nejtěžším trestem, který můžeme udělit, by bylo vypovězení z obce. Křesťany by něco takového zdaleka neuspokojilo.“ Rabín potichu pohyboval rty, zatímco nemilosrdně řadil argumenty vedle sebe.

„Rabi, Lazar je nevinný…“

„Všichni si přečetli o Lazarově vině z vašich letáků, mistře. Nemyslete si, dostaneme se k nim i my v Židovském městě.“

„Samozřejmě bych se podílel na výkupném,“ pokračoval Herman. Bylo zbytečné vysvětlovat, kdo letáky píše. Nemohl zapřít, z jaké tiskárny pocházely.

„Kéž by byl Lazar někde v Babylónii otrokem! Oč by bylo všechno jednodušší! V této partii se hraje o něco více než o jednoho muže, naneštěstí.“

„Rozsudek ještě nepadl.“

„Podle vašich letáků si ho všichni můžou představit už teď.“

„Nepřeceňujte je. Tisknou se jenom pro obveselení, aby si měly o čem povídat služky u kašny. Soudcům se nedostanou do ruky.“

„Jejich služkám ano, a ty je předají svým paním.“

Teď to byl Herman, kdo uhnul očima.

„Lazarovi není pomoci,“ pronesl rabín. „Běž už, Hirši, ať je pochválena památka tvého otce, kterého jsi tak ohavně zklamal.“

Herman se nadechl vůně starých listin, vosku ve zčernalých svíc­nech a prachu.

„Opravdu se nedá nic dělat?“

„Proč si myslíš, že jsme nečinní? Posíláme uvězněným jídlo. A vypravili jsme delegaci, která se domáhala navrácení Šimonových ostatků. Jakmile jsme se dozvěděli, že nebohý chlapec má prý na hlavě poranění, začali jsme se bránit: rána přece mohla vzniknout, když ho vykopávali. Snad ji způsobil rejč či motyka.“

„A co oni?“

„Odpovědi jsme se nedočkali.“

„V dopise udavače stálo, že Lazar pohřbil Šimona podezřele rychle a bez obřadů. Chevra kadiša se ale o Šimona patřičně postarala.“

Rabín Hermana mlčky pozoroval.

„Co kdyby chevra kadiša dosvědčila, že vše proběhlo zcela podle předpisů?“

Rabínovi se zablesklo v očích. „Děkuji ti, mistře. Tenhle nápad by mohl posloužit. Povolám si bratrstvo a vypravíme se na radnici.“

„A…?“

„Co?“

„Pořád mám pocit, že to nestačí. Musí existovat ještě nějaká další možnost.“

Rabínovy oči pohasly. Na rtech se mu znovu objevil strnulý úsměv. Jeho výraz už teď nepůsobil na Hermana přátelsky (byť trochu neurčitě), ale jako štít a zbraň zároveň. Okamžik vzájemného porozumění byl pryč.

„Co by se dalo udělat víc?“ pokračoval Herman tvrdohlavě.

„Můžeš se modlit, ne? Vybral sis mocnějšího Boha, jak tvrdíte vy křesťané. Tak ať se snaží.“

Herman vyšel na ulici a zastavil se. Zíral do prázdna, dokud si nevšiml, že po něm pokukuje hlouček kluků. Ten s kudrnatými vlasy se podobal Šimonovi.

„Chodíte si hrát na dvorky?“ vyhrkl Herman.

Rozutekli se do různých stran, po dvou, po třech mizeli v uličkách. Viděli asi v Hermanovi podivínského křesťana, který se jim pokouší něco namluvit, aby je odvedl s sebou a nechal pokřtít. Jako kluk by se nezachoval jinak.

O setkání s rabínem Herman Lazarovi radši neřekl. Vězeň vytáhl z košíku knihy z Bešonisedovy tiskárny a rozprostřel je po slámě. Mlčky po nich přejížděl roztřesenými prsty, na zápěstích mu cinkaly řetězy. Okénkem u stropu pronikalo dovnitř šedé světlo zimního odpoledne, které stačilo právě jen k tomu, aby člověk rozeznal litery. Když Herman podal Lazarovi sametový váček, který přinesl schovaný na těle, vězeň po něm dychtivě natáhl ruku.

Šimon Albrecht 9.

  

„Nějaké novinky o Šimonovi?“ zeptal se Tomáš před kostelní lavicí, jakmile k němu antropolog přistoupil poté, co zaklapl notebook s hrou. Ladislav si na okamžik nebyl jistý, na koho se vlastně ptá. Pak zavrtěl hlavou.

„Máme odkrytý vchod do krypty,“ oznámil mu asistent s důrazem. Upravený, odhodlaný, plný energie jako vždy.

Ladislav nahlédl obdélníkovitým otvorem dovnitř. Paprsky ozářily zvlněnou hnědavou vrstvu tam dole, nic jiného vidět nebylo. Slezl po kovovém žebříku dovnitř se šňůrou reflektoru přehozenou kolem ramen.

V kryptě se nadechl té zvláštní, věcné vůně kamene. Člověk podvědomě očekával zápach, ale uplynulý čas s sebou vzal všechno, co podléhá rozkladu. Ve vzduchu zbylo něco, co pro Ladislava představovalo symbol konečnosti a zvláštní jistoty zároveň. Vůně, kterou by nedokázal popsat – možná spíše nepřítomnost vůně. Panovalo tu jiné ticho než v chrámu: hlubší, naléhavější. Veškeré zvuky, které slyšel, vyvolával svými pohyby.

Ten mírumilovný klid byl ale jenom zdánlivý. Návštěvníka mohly ohrožovat agresivní plísně. Ladislav proto umístil reflektor na nejvyšší bod vrstvy a navlékl si chirurgické rukavice. Mezi zbytky rakví prosvítaly kosti, které na první pohled odpovídaly dospělým jedincům. Ladislav se snažil zachovat si naději, že Šimon v kryptě přece jenom může být. Jeho intuice ho ale po desítkách výzkumů zradila jenom málokdy.

„Pane Albrecht,“ uslyšel shora. V obdélníku v klenbě se ukázala tvář kapitána Jirsy.

Vystřídaly ji jeho nohy, s jistotou slézající po žebříku. Policista se za okamžik přikrčil pod klenbou vedle Ladislava a se zájmem se rozhlédl.

„Ohledáváte místo činu?“ zeptal se pobaveně.

„My ještě nevíme, jestli tady došlo k násilí,“ odpověděl Ladislav. Ačkoli to nezamýšlel, jeho poznámka vyzněla křečovitě.

„Zatím pro vás nemám nic nového,“ zvážněl kapitán. Ladislavův pocit trapnosti zesílil, připadalo mu teď, jako by ho sdíleli oba.

„To jste mi přišel říct jenom tohle?“

„Na celém případu mi něco nehraje,“ pokračoval Jirsa a přitom se mu snažil podívat do tváře, což se zblízka příliš nedařilo. „Hoch neměl problémy ve škole, vycházeli jste spolu dobře, nechytil se žádné party… A najednou je pryč.“

„Nemohla se stát nějaká… nehoda?“

„Špitály jsme obvolali. Na patologii také není, nemusíte se bát.“

Ladislav měl pocit, jako by za těch pár vteřin stačili vydýchat všechen vzduch. Připadalo mu, že teplota v kryptě se zvýšila. Rád by ustoupil ke stěně, ale neměl kam, pokud nechtěl šlapat po pozůstatcích.

„Tak jsem si řekl, že se podívám, co právě děláte.“

„Vy si myslíte, že před vámi něco skrývám?“ Ladislavovi zakolísal hlas.

„Nebuďte paranoidní,“ odpověděl Jirsa zlehka. Už se jim hovořilo snáze, ale stále se nedokázali zbavit náznaku napětí v hlase.

„Nějaké podezření máte, nebo ne?“

„Na žádnou možnost nesmím zapomenout, pane Albrecht, zvlášť když se nemám čeho chytit.“

„Podíval jsem se trochu na hru, kterou Šimon hrál, na ten Battle Church.“

„No a?“

„Udělala na mě zvláštní dojem.“

„Což asi odpovídá její pověsti, ne?“ nevesele se usmál Jirsa. „Vy nic nevíte?“ pokračoval, když zachytil Ladislavův rozpačitý výraz. „Vy si nevzpomínáte, jak se o ní před časem psalo v novinách?“

Ladislav zavrtěl hlavou a vysvětlil, že se do přípravy na výzkum ponoří obvykle natolik, až přestane vnímat, co se děje kolem něj.

„Řekněte mi ještě, jaké máte vztahy se svou bývalou manželkou?“

„Celkem dobré,“ pokrčil rameny Ladislav.

„Mluvil jsem s ní. Překvapilo mě, že vám Šimonovo zmizení nevyčítá. Proč syn vlastně žije u vás?“

„Roky jsem pracoval na výzkumu mimo Prahu,“ začal ze sebe Ladislav soukat, „a domů jsem jezdil jenom na víkendy. Náš vztah… to odnesl. Mary, tedy moje bývalá manželka, si našla někoho jiného a já, já jsem nechtěl dělat problémy. Asi jsem cítil, že mám na situaci svůj podíl viny, rozumíte? Je to složité.“

„To vždycky.“

„Má jediná podmínka byla, aby Šimon alespoň ze začátku bydlel u mne,“ vysvětlil Ladislav. „Abychom se prostřídali, když předtím byl většinou s ní. Často k ní ale chodí.“

„Jestli vám na synovi tolik záleží, jak je možné, že jste nám nebyl schopen poskytnout jeho fotku?“

„Promiňte. Už jsem chtěl někoho požádat, aby mi ji pomohl vylovit z internetu…“

„Stáhli jsme si ji. – Vy sám byste ji nenašel?“

„Na žádné z těch sociálních sítí nejsem,“ vysvětlil Ladislav a všiml si, že se na něj Jirsa dívá s novými pochybnostmi. Policista nakonec potřásl hlavou, rozloučil se. Jakmile vylezl ven, objevila se v otvoru Tomášova tázavá tvář. Ladislav se vydal po žebříku nahoru.

„Co tady chtěl?“ zeptal se ho asistent.

„Vlastně nic.“ Ladislav se podíval ke vchodu, aby se vyhnul dalším otázkám. Denní světlo, pronikající sklem dveří, se v porovnání s paprsky reflektoru v kryptě zdálo být příjemně měkké. Někde nad vchodem, na kůru, ho upoutal nečekaný pohyb. Zvedl hlavu a spatřil povědomý profil. Rozběhl se ke schodišti.

Zastihl kapitána, jak si soustředěně prohlíží píšťaly varhan.

„Po čem tady pátráte?“ oslovil ho. „Neměli byste ho hledat spíš v ulicích?“

Jirsa se nevzrušeně ohlédl: „Já vám nechám kryptu, vy mně případ vašeho syna.“

Ladislav zamyšleně sešel po schodech. Uvažoval o chladu v Jirsově hlase, který se mu nelíbil. Pod kůrem ho zastavil jeden z archeologů:

„Je tady nějaká novinářka.“

„A výzkum krypty mám provést kdy?“

„Byla za naším ředitelem a mluvila i s Brušákem. Oba jí prý slíbili, že se jí budeme maximálně věnovat.“

„Cože?“

„To jsou její vlastní slova.“

Mladá žena s vlasy staženými do upraveného uzlu a s výraznýma očima soustředěně zkoumala tlačítka drobného přístroje, který díky stříbřitému povrchu připomínal ovladač televize. Vymačkala na něm nějakou kombinaci. Zkontrolovala displej, zvedla oči. Spěšně podala Ladislavovi ruku, utrousila název bulvárního deníku a pokračovala otázkou: „Co nám řeknete o vašem dnešním objevu?“ Spěšně vykouzlila úsměv. Ladislav nedokázal na tu rychlost nijak zareagovat, ale nezdálo se, že by ji to vyvedlo z míry. Nastavila mu lesklý předmět.

„V kryptě, odhalené poblíž epitafu Šimona Abelese, jsou zřejmě kosterní pozůstatky několika dospělých jedinců.“

„Mohou to být čeští pánové, popravení tady na Staromáku?“ vyhrkla.

„Hmmm… v Týně mají být jenom jejich lebky, ale ani to není jisté. Pokusy objevit je zatím nikam nevedly. Při obnově fasády byly objeveny výklenky, do nichž kdosi uložil kosti, ale ukázalo se, že jsou buď zvířecí, nebo nepatří dospělým… Náš výzkum v každém případě nemá s hledáním lebek popravených…“

„Jaká zvířata jste tam našli? Nějaké domácí mazlíčky?“

„No, já bych asi…“

„Není zvláštní, že jste v kryptě nalezl místo toho chlapce dospělé lidi? Zemřeli přirozenou smrtí?“

Redaktorka trochu zrůžověla, ale jinak se i při vysokém tempu otázek tvářila celkem přirozeně. Každou větu doprovázela rychlým úsměvem. Ladislav se před ní nedokázal uvolnit.

„Něco takového vám teď ještě…“

„Nemůže jít o Šimonovy rodiče?“

„Jeho otec a macecha budou pohřbeni nejspíš na židovském hřbitově. Na rozdíl od Šimona totiž…“

„Pane doktore, vy mi moc nepomáháte. Vaše názory jsou jistě zajímavé, ale příliš odborné. Naše čtenáře zajímá něco, co si dokážou vztáhnout k vlastním životům. Třeba: Proč vlastně Šimon zemřel? Opravdu kvůli náboženství? Nebyly příčinou spíš problémy v rodině, školní prospěch nebo něco podobného?“

Ladislav se rozhlédl. Mezi pilíři zahlédl kapitána.

„Promiňte, ale tohle jsou jenom spekulace.“

„Víte, vedení vašeho ústavu nás ujistilo, že se dostaneme k informacím z první ruky. Představte si, že byste můj článek četl vy sám. Zaujalo by vás to, co jste mi řekl? Asi moc ne, viďte?“

Ladislavovi vypluly před očima její noviny, vytištěné velkými písmeny a zaplněné fotografiemi, jejichž barvy spolu příliš neladily. Vídal je v rukou cestujících v metru. Titulky se daly snadno přečíst i přes uličku. Na první straně se obvykle psalo o vraždách nebo o sexu. Případně se obě témata nějak prolínala. Vzpomněl si, že poměrně často se tam objevovala i zvířata, třeba přešlechtění pokojoví psíci, kteří vypadali jako vlastní karikatury.

Vykoktal něco, co se dalo považovat za omluvu. Novinářka vytáhla vizitku, vložila mu ji do ruky. „Jsem ráda, že se nevidíme naposledy. Spojení na vás už mám, vedení ústavu mi poskytlo všechny základní informace. Volat mi nemusíte, zastavím se,“ sjela Ladislava pohledem a přetáhla si přes ústa vlňák. Potom si nasadila kapuci. Ladislava zarazila její podoba s dívkou, již potkal před domem, ale to už se novinářka otočila a zamířila k východu z chrámu.

Šimon Abeles 9.

  

Herman se vracel z návštěvy Lazara s hlavou sklopenou. Když procházel kolem svatojakubského kostela, zasáhlo ho několik taktů varhanní hudby. Nástroj zrovna zněl basovými píšťalami. Hudba chroptěla, bortila se, znovu se sbírala, aby vystoupila tam, kde jí problesknou vysoké tóny. Tiskař se zastavil. Stál před otevřenými vraty, a nedokázal vstoupit, ačkoli teď už mu v tom nic nebránilo. Kromě vzpomínky na okamžik, který změnil celý jeho život.

Tak jako ostatní chlapci chodil do křesťanských čtvrtí, přes veškeré zákazy rodičů. Fortny Židovského města byly přes den otevřené a křesťanské území začínalo hned za nimi. Kolem kostelů se snažil co nejrychleji proklouznout. Jednou se ale vrata otevřela, zrovna když byl před nimi. Zaplavila ho hudba mnoha nástrojů, splývající nejdřív v jeden ohromující proud. Rozeznal trubky i pozouny, a také rohy a polnice, které vídal při veřejných slavnostech v křesťanském městě. Zarazilo ho jejich množství i dokonalý soulad, protože kapely na ulicích nezněly takhle _neúprosně._ Bál se, že ta hudba je součástí křesťanských kouzel, která ho mají zmást. Jeho úžas byl ale silnější než strach. Schoval se za křídlo pootevřených dveří. Jakmile se odvážil nakouknout dovnitř, hudba mu zavanula do tváře jako poryv větru. Musel přimhouřit oči. Pochopil, že zvuk vydává jediný nástroj. Nedokázal si ho představit.

A tehdy ho napadla myšlenka, o níž od prvního okamžiku věděl, že je nečistá. Jestliže křesťané dokážou stvořit takovouhle hudbu, neznamená to, že jejich Bůh je mocnější? Snažil se ji potlačit, ale dál ho unášel ten hudební proud.

Když doma vylíčil svůj zážitek, protože o něm nedokázal mlčet, očekával trest. Jeho otec však zvážněl, jako by mu vyprávěl o něčem, co sám poznal. Odešel z domu a vrátil se v doprovodu shrbeného starce se šibalským pohledem. Strýček Izák hrával v kapele, s níž vystupoval na svatbách v Židovském městě i v křesťanských domech. Tam sice musel občas snášet posměšky hostů, ovšem s představou peněz, které jim dá opilý, a tedy štědrý pán domu, se to dalo vydržet.

Otec zavedl strýčka do komnaty, kde se obvykle modlil a studoval, protože jinde nebylo v jejich stísněném obydlí místo, a zavolal syna. Izák beze slova vytáhl housle, jež si přinesl zabalené v plátně. Přehrál kousek divoké svatební písně. Mrkl po Hermanovi, jako by se snažil odhadnout, jestli na něj melodie zapůsobila. Prohmatal mu prsty, pochybovačně zabručel. Znovu spustil, tentokrát se nezastavil po pár tónech. Herman sledoval, jak začal dýchat jinak, hlouběji, rychleji, podle tempa skladby. Na tváři se mu střídaly výrazy, jako by mluvil s několika lidmi naráz.

Herman začal docházet za Izákem, který mu trpělivě, s povzdechy posouval prsty po hmatníku.

„Nemám moc malé ruce?“

„V tom to není,“ vrtěl hlavou strýček. Potutelně po něm pošilhával, jak si zvykl na svatbách, kde musel hosty neustále ujišťovat pohledem, že zábava ještě neskončila. I když Herman stiskl struny tam, kde měl, stejně se ozval falešný tón. Nakonec už jenom sledoval Izákovy grimasy a myslel na kluky venku na plácku.

„Máš ruce úplně stejné jako ostatní ve tvém věku. Vada bude tady,“ Izák se předklonil ještě níž, žertovně ťukl Hermanovi smyčcem do čela a zahleděl se mu do očí. Soustředěně, s obavami.

Hodiny skončily a otec zavedl Hermana do tiskárny. Písmena se podobala tónům; také dávala smysl, až když se ocitla vedle sebe. Herman se je rychle naučil vkládat do sázítka, oddělovat je výplněmi mezi slovy a dovádět řádky až do kraje stránky, ohraničené dřevěným rámem. U hudby se chyba nedala vzít zpátky, kdežto tady ji objevil při zkušebním tisku a nahradil špatné písmeno správným. Jeho vzpomínka na hudební proud, který uslyšel v kostele, však nijak nezeslábla. Zůstala v něm jako štěrbina, průhled do jiné budoucnosti. Prázdné místo mezi slovy, důležitější než celá věta. Když odešel z Židovského města, byl už zkušeným tovaryšem.

Před prvním výslechem si Herman připravil složku papíru a několik brků. Biřic ho dovedl do soudní síně, kde už postával doktor Pavlovský, který mu kývl na pozdrav. „Á, náš pan spisovatel,“ pronesl hejtman s náznakem úsměvu. Muž v černém si rovnal nástroje na stolku. Herman se na něj podíval, kat se dál věnoval své sbírce, s takovou péčí, jako by byl zlatník a chystal se k opravě starodávného šperku, ale to už se před nimi objevil shrbený Lazar v poutech. Byl zahalený v Hermanově plášti, pohled upíral k zemi.

Do místnosti vstoupil vybraně oděný pán s vysokým kloboukem. Bedřich z Kutenštejna mu vysekl poklonu a doktor Pavlovský také, tentokrát dotaženou do všech detailů, včetně pozdvižených prstů levé ruky. Pak se Johann Wolfgang Ebelin z Friedberku usadil a obrátil se k vězni. Herman se sklonil s připraveným brkem nad papírem. Z hrotu skanula kapka inkoustu, na listě se rozpila hvězdice. Vzal si nový list. Zápis musí být dokonalý, aby nikdo nemohl pochybovat o jediném slově.

„Jak se jmenuješ?“ zeptal se rada Ebelin vězně.

„Lazar Abeles.“

„Jak jsi starý?“

„Je mi pětatřicet let.“

„Kdo je tvá žena a jaký je její vztah k zemřelému chlapci?“

„Jmenuje se Lea. Před ní jsem měl tři manželky. Dvě zemřely, s třetí jsem se rozvedl. Šimonova matka se jmenuje Eva a žije v Polné.“

„Proč ses s ní rozešel?“

„Protože jsem se s ní nemohl srovnat.“

„Kolik jsi s ní měl dětí?“

„Jenom jedno. Šimona.“

„Jak byl tvůj syn starý, když zemřel?“

„Ani deset let mu nebylo.“

Herman rychle psal a dával si záležet, aby každé slovo bylo čitelné. Rada oslovoval Lazara zpříma, ale ne urážlivě. Lazar mu obdobně věcně odpovídal. Jeho příběh se zatím podobal tisícům jiných. Kdyby to takhle šlo dál, mohlo by se všechno vyjasnit, zadoufal Herman. Zdvořilosti ani urážky nejsou důležité. Podstatný je obsah rozhovoru, přesvědčoval se, jako by byl u Bešonisedova obchodního jednání, kdy na sebe impresor se zákazníkem sice vrhají podezřívavé pohledy, ale oba vědí, že se nakonec dohodnou.

„Pověz nám, jak zemřel tvůj syn Šimon,“ změnil Ebelin náhle tón.

„Na psotník. Záchvat ho postihl už mnohokrát předtím.“

„Odkud pochází rána na jeho levém spánku?“

„Felčar mu odtamtud vyřízl strup po svrabu.“

Ebelin přikyvoval, jako by dopředu věděl, co Lazar odpoví.

„Jak asi vznikne taková rána! Dostal cajmrsk,“ brumlal si hejtman.

„V dopise, který upozornil úřady na předčasný skon tvého syna, se píše, že byl otráven,“ řekl Ebelin bez otazníku.

„Já ho nezamordoval, jako že je Bůh nade mnou!“ zvolal Lazar.

„Pane doktore, máme už výsledky pitvy?“ obrátil se Ebelin na Pavlovského.

„Otevřeli jsme Šimonovi žaludek, kde jsme našli nestrávenou večeři. Provedli jsme zkoumání a použití jedu můžeme vyloučit.“

„Hm,“ zamračil se Ebelin. „Nemohou existovat smrtící prostředky, které se nedají odhalit?“

„Provedli jsme examinaci odpovídající úrovni současné medicínské vědy, pane rado. Domnívám se, že stejně jako vaše analýzy případu budou odpovídat platnému právu…“

„Jste si naprosto jistý tím, co říkáte, pane doktore?“ pokračoval Ebelin nadále střízlivě, ale Herman rozeznal v jeho hlase podezřívavý tón.

„Zcela.“

„V pořádku. Neměl jsem v úmyslu vaše lékařské závěry zpochybnit,“ odpověděl Ebelin s úsměvem.

Herman se zarazil s brkem nad papírem. Zdálo se mu to, nebo se Pavlovský ohradil proti Ebelinově otázce s trochu příliš velkým důrazem?

„Já ho nezamordoval. Zeptejte se sousedů na Šimonovy záchvaty. Všichni o nich věděli. Prosím vás,“ řekl Lazar. Nikdo nedal najevo, že by ho slyšel. Herman byl všeobecným mlčením tak překvapený, že Lazarova slova zapsal se zpožděním.

Hejtman, který už chvíli netrpělivě poposedával, se teď rozkřikl: „Ty jsi ten mordýř, Lazare! Všichni víme, jak vy židi křesťany nenávidíte!“

„To jsou jenom pověry, pane rado,“ ozval se Herman tiše.

„Tebe jsme se na nic neptali!“ osopil se na něj hejtman.

„I když se jed v těle tvého syna nenašel, žide Lazare, lékaři zjistili při pitvě jiný důkaz násilné smrti,“ ozval se rada. „Pane doktore.“

„Po vyloučení jedu jsme pokračovali ve zkoumání. Chlapcova hlava nám připadala, jako by se příliš viklala, rozřízli jsme proto kůži vzadu na krku a prozkoumali páteř. Mezi prvním a druhým obratlem je tolik volného prostoru, že do mezery lze vložit prst. Z toho usuzujeme, že jejich napojení bylo přerušeno. Nejspíš následkem prudké rány do hlavy,“ odříkal Pavlovský.

„Já ho neuhodil!“ vykřikl Lazar.

„Ale prosím tě, že bys nevyplácel svého syna?“ naklonil se hejtman směrem k Lazarovi, jeho hlas zněl najednou skoro přátelsky. „Určitě jsi mu sem tam nějakou přišil, ne?“

Lazar mlčel.

„Poslouchal tě Šimon?“

„Co jsem mu poručil, to učinil.“

„Nepovídej. A když tě neposlechl?“

„Když s ostatními dětmi zlobil… potrestal jsem ho.“

„Takže jsi Šimona tloukl, viď? No samozřejmě. Co jsi měl taky dělat, když věčně pobíhal venku, pořád ho to lákalo někam jinam, ven z Židovského města…,“ pokračoval hejtman.

„Šimon nebyl lump, pane hejtmane. V chederu se dobře učil, míval jsem z něj radost. To byly požehnané roky. Mezi těmi, kdo budou mít podíl ve světě budoucím, je ten, kdo vychovává syna ke studiu tóry. Jak stojí v talmudu,“ pronesl Lazar skoro neslyšně. Zachvěla se mu víčka.

„Cituješ nám vaše předpisy, viď?“ zeptal se ho rada Ebelin. „Já vím, že máte poučku pro každou situaci. Mimochodem, jaký trest čeká žida, který by zabil svého syna?“

Herman postřehl v radově hlase zvláštní tón, stín další otázky, která se ukrývala za otázkou již pronesenou. Lazar zvedl hlavu a řekl se zavřenýma očima: „Pokud otec zabije syna, zatímco ho trestá, nelze mu to podle talmudu klást za vinu.“

„Co se tady zdržujeme s takovými nesmysly?“ obořil se hejtman na Lazara.

„Já… já jsem Šimona nezabil,“ zopakoval Lazar. „Přísahám. Umřel při záchvatu. Říkáte, že poranění na jeho spánku vzniklo tak, že jsem ho uhodil. Felčar mu ale odtamtud vyřízl strup. A navíc, stopa po prudké ráně přece vypadá jinak. Proč mi nevěříte?“

„A proč ty nám lžeš? Opravdu nechápeš, že si tím jenom ztěžuješ postavení? Máme tě prohlédnutého naskrz!“ křičel hejtman.

„Proč ti tvůj syn utekl?“ zeptal se klidně Ebelin.

Lazar s Hermanem si vyměnili pohled; tiskař rychle sklonil hlavu k zápisu.

„Šel prostě ven; měl zamířeno za našimi příbuznými do Libně.“

„Jestlipak tys ho nebil, a proto ti utekl?“

„Neutekl mi nikdy.“

„Tys musel vědět, že se tvé dítě chce dát pokřtít, a proto jsi po něm tak pásl.“

„Nevěděl jsem, že by si můj syn usmyslel něco tak zlého,“ odpověděl Lazar pevně.

„Proč se tvůj syn k tobě nevrátil?“

„Protože byl zavřený u křesťanů.“

Herman s Lazarem se na sebe znovu krátce podívali.

„Jak jsi ho dostal zpátky?“

„Přišel jsem si tam pro něj,“ odpověděl Lazar, který už nespouštěl z Hermana oči.

„Tvůj syn na žádný záchvat neumřel! Zemřel násilně, tak už konečně přiznej pravdu!“ přidal na hlase rada Ebelin.

„Bože uchovej – vždyť to byl můj syn. Měl jsem ho moc rád. Kdybych ho chtěl potrestat, přece bych ho nebil pěstí… mohl jsem na něj vzít řemen…“

„A co stopy násilí na těle tvého syna? Někdo ho musel připravit o život,“ pokračoval rada.

„O ničem takovém nic nevím.“

„Proč mělo Šimonovo tělo tak uvolněnou hlavu, když ruce a nohy byly ztuhlé?“

„To já nevím. Bože můj, já nevím nic. Kdybych něco věděl, pověděl bych to.“

Na Lazara dál pršely otázky, ale on jen opakoval: „Bůh mě trestej, Šimonovi se žádné násilí nestalo. Dostal psotník.“

Herman viděl, že se Lazar vzchopil a podařilo se mu nalézt určitou rovnováhu. Doktor Pavlovský mlčky přikývl, ale neřekl nic. Herman zaváhal s perem nad papírem. Přál si, aby doktor přece jen promluvil. Gesta zaznamenávat nemohl. Pavlovský se ale díval hned na radu, hned na hejtmana.

„Musíme na něj ostřeji! Předveďte mu mučidla,“ poručil hejtman. Brk začal Hermanovi klouzat ve zpocených prstech.

Lazara odvedli ke stolku, kde mu kat ukázal své pomůcky jednu po druhé, jako by Lazar byl zákazník, kterého je třeba zlákat ke koupi. Vězeň ho pozorně sledoval, stál zpříma, bez pohybu, ale neřekl jediné slovo. Když kat domluvil, Lazar se podíval na komisi. Nikdo se ho na nic nezeptal, protože všem bylo jasné, že svou výpověď nehodlá změnit.

„Můžete ho odvést,“ uzavřel výslech rada.

„To jsme se moc daleko nedostali,“ ozval se hejtman, sotva za Lazarem zapadly dveře.

„Možná by byl výsledek lepší, kdybyste mě nepřerušoval, pane hejtmane,“ pravil Ebelin zdvořile.

„Příště už nenecháme ty tvoje hejblátka zahálet!“ zvolal hejtman; muž v černém se mlčky uklonil. „Zapsal jsi všechno?“ Tahle otázka byla určena Hermanovi. Tiskař se v rozpacích podíval do svých stránek.

„V zápise musí být přesně uveden výsledek ohledání, jak ho provedli páni doktoři. Zřetelně dokázali, že chlapec zemřel ranou. Tím se vyvracejí lži, které ohledně ranky na jeho spánku předestřel jeho otec; i chýry, že snad poranění mohlo vzniknout při chlapcově exhumaci, s nimiž přišla židovská deputace,“ oslovil Hermana Ebelin.

Herman si připsal několik poznámek.

„Dále tam vepiš, že uvedením nižšího věku chlapce chtěl ze sebe otec sejmout podezření z příliš rychlého pohřbu svého syna, to jest bez příslušných obřadů, které by bylo nutno provést u dvanáctiletého. Je to tak, že od dvanácti let je chlapec u židů brán jako dospělý?“

Herman musel chtě nechtě přisvědčit.

„No vida, tak otec Johann se v židovských předpisech vyzná… A tedy tento Lazarův pokus je jen dalším nepřímým důkazem viny. Napiš tam také, že při prvním výslechu Lazar přiznal hochův skutečný věk: dvanáct let.“

„Ale žádný první výslech…,“ odvážil se Herman.

„Nezapomeň také doplnit, že obviněný přestál první stupeň práva útrpného, tedy předvedení mučidel,“ dodal Ebelin. „Ať můžeme příště přejít ke druhému stupni. A nezapomeň, že tebe z celé historie vynecháváme jen na důtklivou přímluvu otce Johanna.“

Tiskař si mlčky poznamenal formulace.

„Vynech taky to s tím studiem tóry. Aby nás ještě někdo neobvinil, že šíříme židovské pověry.“

Herman položil popsané archy Bešonisedovi na stůl. Impresor zavrčel, že očekával návrh letáku. Chystají se mučit člověka, který je možná nevinný, namítl Herman tiše. Bešonised se na něj podíval, jako by měl sice odpověď na jazyku, ale z nějakého důvodu se rozhodl mlčet. Nechal si vylíčit, jak výslech probíhal, a povzdechl si. Herman viděl, jak impresor v zamyšlení těká pohledem a snaží se proměnit zápis v jednoznačnou výpověď. Bešonised Hermana propustil a zavolal si k sobě pomocníka, který za několik minut vyběhl z oficíny se vzkazem. Ani ne za hodinu měl tiskař v rukou dokonale promyšlený text letáku, vyšperkovaný řečnickými finesami otce Johanna.

Herman musel jeho umění chtě nechtě obdivovat. Se všemi přídavnými jmény dostal jezuita čtenáře přesně tam, kam chtěl.

Zlořečenému židovi Lazarovi, co hnusně zabil  
svého syna,  
našeho mučedníka Šimona Abelese,  
se roztřásly údy, když mu kat předvedl své nástroje:  
španělskou botu, která ti rozdrtí palce šroubem,  
kleště na vytržení zubů a nehtů stržení,  
ta strašlivá bolest však nebude větší než Šimonovo  
utrpení.  
Žid Lazar hloupě vzdoroval  
naléhání ušlechtilého pana Johanna Wolfganga  
Ebelina z Friedberku,  
doktora obojího práva  
a člena slovutného apelačního soudu,  
aby přiznal svou vinu,  
i srdečným slovům pana Bedřicha z Kutenštejna,  
hejtmana slavného Starého Města pražského,  
i odbornému soudu pana Václava Hynka  
Pavlovského, doktora medicíny,  
zatvrzelý ve svém bludařství, zaslepený, a proto  
nevidoucí  
jas našeho Pána, který mu otevírá svou náruč.  
Politujme tu ztracenou duši!  
Modleme se za ni, aby byla vyvedena z bludu!

Lazar i při dalším dotazování zopakoval, že Šimona nezabil. Herman se co chvíli musel dívat na kata, který nezúčastněně seděl vedle svého stolku. Lazar tím směrem nepohlédl ani jednou.

„Uvidíme, jak obstojí při konfrontaci!“ zabručel hejtman, zavolal sluhy a něco jim tiše sdělil. Lazar svěsil hlavu, neslyšně pohyboval rty, jako by si opakoval, co se chystá říci. I když vrzly dveře, dál se díval k zemi. Herman čekal, koho přivedou. Možná Leu? Nebo našli nějakého svědka, který bude vypovídat tak, jak chtějí?

Dva sluhové přinesli za rohy balík v bílém plátně. Hejtman jim naznačil, ať ho složí doprostřed místnosti, k Lazarovým nohám. Obviněný zatnul zuby, strnul.

„Doktore, prosím vás,“ pokynul hejtman.

Pavlovský vstal, rychlými kroky došel k balíku, sklonil se a rozhodil cípy plátna. Na podlaze ležela nahá mrtvola Šimonova s břichem rozříznutým shora dolů a ještě jednou napříč. Další rána byla vidět na jeho zátylku. Po těle se mu rozsely temné skvrny. Tvář mu opuchla, takže vypadal starší. Jedno oko zůstalo pootevřené; jeho pohled je všechny míjel. Herman ztěžka polkl.

„Co nám povíš teď, Lazare?“ zeptal se hejtman. Herman si uvědomil, že se Bedřich z Kutenštejna snaží, aby to znělo panovačně. I jemu však při pohledu na chlapcovo tělo zakolísal hlas. Odkašlal si, jako by chtěl svou nejistotu smazat.

Lazar zbledl a roztřásl se. Pootevřel ústa a zase je semkl. Neřekl nic.

„Jak umřel tvůj syn?“ zeptal se hejtman pevnějším hlasem.

Lazar ze sebe po chvíli váhání vypravil: „Šimon…,“ ale vzápětí se zadrhl. Pokusil se promluvit, znovu se zakoktal. Podařilo se mu dostat ze sebe několik slabik. Nedaly dohromady žádné slovo. Herman sledoval jeho pohled. Lazar jako by se díval do minulosti, nebo spíš jako by se mu podařilo dohlédnout ještě někam dál, kde spatřil něco, co se nedá popsat. Stál s rukama svěšenýma podél těla. Znovu se pokusil promluvit, Herman zaslechl slovo _záchvat_ a několik dalších slov, kterým opět nerozuměl. Pak Lazar zmlkl a už jenom upíral oči na Šimonovo tělo, hluchý k dalším otázkám.

„Výsledek konfrontace,“ rozhovořil se rada Ebelin, jakmile vězně odvedli, „je podle mě jednoznačný. Nedokázal promluvit, protože pocit viny mu ochromil jazyk. Takhle vypadá nesporné doznání.“

„Nic ale neřekl,“ poznamenal Herman opatrně.

„To je pravda,“ přikývl rada s náznakem lítosti, „a nikdo po tobě samozřejmě nechce, abys zapsal něco, co nezaznělo. Tvá svědomitost, s níž přistupuješ k zápisu, je chvályhodná. I výslech, při němž obviněný mlčel, zůstává ovšem výslechem. Popiš tedy konfrontaci, jak probíhala. Pazvuky, které obviněný vydával, zaznamenat nelze. Shrň tedy pár větami, jak při pohledu na nebožtíka ztratil řeč a nedokázal znovu promluvit. Napiš, že ho zachvátila hrůza – však jsme to viděli. Patřičný závěr jsme si, myslím, všichni udělali sami.“

Hejtman několikrát kývl hlavou, Pavlovský přidal úklonu, která působila spíše zdvořile než souhlasně.

A pak, když před něj bylo položeno  
mrtvé tělo nebohého chlapce,  
s životem při pitvě rozříznutým  
do tvaru zázračného kříže,  
který přinese chlapci vykoupení,  
jakož i nám, s ním vírou spojeným,  
tehdy ztratil řeč a začal blábolit, koktat, ba zalykat se  
doznáním svého ohavného skutku.

Herman stál v oficíně před Bešonisedem a obracel v rukou list papíru. „Na leták je to trochu krátké, ne?“

„Hlavní je tón, ten tón je prostě výtečný… Otec Johann to opravdu trefil. Takovéhle doznání zapůsobí na lidi daleko víc, než kdyby se Lazar sesypal a všechno jim odkýval. A břicho rozříznuté tak, že vznikl kříž! Nádhera!“

„Co mám ale vysázet…?“

„Ber to jako výraz důvěry! Otec Johann na nás prostě spoléhá, že se zbytkem si poradíme sami. No, však se ty úvody a závěry dost opakují, ne? Ty mě přece nezklameš, mistře. Hlavně tam pěkně vlož všechny tituly.“

Při dalším Lazarově výslechu přivedli do sálu nedospělou dívku. Místnost se díky její dětské tváři na okamžik jako by rozzářila. Zběžně přejela očima po přítomných, natolik rychle, že se nejspíš nestačila na nikoho pořádně podívat. Herman si všiml, že má sevřené rty. Možná zdaleka nebyla tak sebevědomá, jak působila. A pak si uvědomil, že bude starší, než odpovídalo jejímu vzhledu. Měla podivně malou postavu, vypadala jako jakási zdrobnělina dospělého člověka. Johann ji uvedl se slovy, že jde o přímou svědkyni, která zázračným působením sama nalezla cestu k soudu.

„V životě jsem tu dívku neviděl; ať mě Bůh potrestá, jestli nemluvím pravdu,“ vyhrkl Lazar tak rozrušeně, že mu skoro nebylo rozumět. Zbledl a začal se třást, jako by měl před sebou přízrak. Upíral na ni oči, ale přitom se zdálo, že se dívá někam za ni, skrze zdi sálu.

„Odkud se vzala?“ zeptal se Herman šeptem Pavlovského.

„Měl byste ji znát,“ odpověděl lékař. „Je ze Židovského města. Slouží u kohosi v domě, kde bydlí Abelesovi.“

„Já tam přece už dlouho nežiju. Ta se narodila až potom, co jsem…“

„Sára se chystá přestoupit na křesťanství. Obrátila se na otce Johanna… A zbytek si asi domyslíte.“ Herman měl pocit, že slyší v Pavlovského slovech ironii. Netušil, jestli tomu tichému signálu může uvěřit.

„Jak se jmenuješ?“

„Sára Uresinová.“

„Jak jsi stará a proč jsi zůstala tak malá?“

Herman ucítil při té otázce volky nevolky, že mu jí začíná být líto.

„Narodila jsem se o velkém moru…“

„1680,“ zapsal si automaticky tiskař.

„… a má matka byla také tak malá.“

Takže sirotek, pomyslel si tiskař, když uslyšel, že o matce mluví v minulém čase. Dívka, skoro ještě dítě, se tedy živila jako služka po domácnostech.

„Znáš Lazara Abelese?“ zahájil rada Ebelin dotazování Sáry, a ještě na obviněného ukázal, jako by mohlo dojít k omylu.

„Velmi dobře ho znám, Jasnosti,“ odpověděla dívka ihned. Hermana napadlo, že používá bez zaváhání příslušný titul.

Ebelin ji pak pobídl a Sára slovo od slova zopakovala své svědectví: „Otec ho bil, protože mu syn běhal mezi křesťany a chtěl se nechat pokřtít.“ Herman si uvědomil, jak dívka na rozdíl od Lazara mluví v souvětích, jako by už odpovídala na otázku, která ještě nepadla. Pocit lítosti rychle ustoupil.

„Co se tehdy stalo se Šimonem, když ho přivedl od křesťanů domů?“ chtěl Ebelin znát podrobnosti.

„Otec mu dal hned facku, až mu krev z nosu a z huby vystříkla a zavřel ho do komory… Potom ho otec polenem dříví bil, takže hoch hrozně křičel a prosil: ‚Táto, nechte mě tentokrát živého a nezabíjejte mě.‘ K tomu se mnoho jiných židů sběhlo a ti se vyptávali, co se stalo, a když Lazar odpověděl, že mu syn utekl a chtěl se stát křesťanem, řekli, aby ho hodně bil, a odešli pryč. Hoch po chvíli přiběhl do bytu, kde jsem sloužila, a ukazoval nám záda, která byla celá zčernalá a zmodralá. Otec si pak pro něj přišel, znovu ho zavřel do komory a už ho z ní nepustil.“

Lazar zvedl hlavu a do tváří se mu nahrnula krev.

„Ať mě čert vezme, jestli jsem ho bil! Ať se na místě propadnu, jestli je to pravda! Ať mě ďábel odnese, jestli je to tak!“ vykřikl zastřeným hlasem. Biřici obklopili vězně. Herman roztřeseně vedl pero po papíře.

„Lazare,“ oslovil vězně rada Ebelin, „křič, jak chceš, ale Sářino svědectví jsi nijak nezpochybnil. – Pane doktore, vydrží tento muž mučení?“

Doktor Pavlovský vyslal k radovi náznak úsměvu: „Jako každý.“

„Bože uchovej, já jsem ho nebil,“ zašeptal Lazar, „Bože uchovej, ať mě ďábel roztrhá v povětří…“

„Poslouchej mě, Sáro, a vypovídej jen pravdu, ano? Co se stalo tehdy, když Šimon utekl?“ obrátil se na dívku rada Ebelin vážným, ale srdečným tónem, jako by mluvil s vlastní dcerou.

„Jeho otec pro něj posílal a pravil, že by bylo lépe, kdyby zcepeněl.“

„Co říkal otec, když přivedli Šimona domů? Pověz pravdu se všemi okolnostmi a nečiň žádnému křivdy!“

Herman si uvědomil, jak přesně se rada drží obvyklého dotazování. Jako by sám projevil pochybnost, jestli Sára mluví pravdu – a zároveň jí dal příležitost, aby ji vyvrátila.

„Když chlapce přivedli, také jsem šla k nim do bytu a slyšela jsem, jak otec praví: ‚Proč jsi utekl a proč chceš být křesťanem?‘ Chlapec nic neřekl a tu ho otec udeřil, až mu krev na ruku vystříkla. Pak ho zavřel do komory.“

„Tak ještě jednou: Lazare, vysvětli zranění, která jsme našli na těle nebohého Šimona. Odkud se vzala rána na jeho spánku?“ obrátil se Ebelin drsnějším tónem na Lazara.

„Felčar mu odtamtud vyřízl strup.“

„Byl Šimon nemocný, Sáro?“

„Nikdy,“ odpověděla důrazně.

„Lazare, bil jsi Šimona polenem?“

„Ani rukou, ani dřevem jsem ho nebil.“

„Vždyť měl záda celý modrý!“ neudržel se hejtman. Ebelin zachoval soustředěný výraz, jako by chtěl stejnou otázku sám položit.

„Uchovej Bože, jestli je to pravda, ať mě čert roztrhá…“

„Bil Lazar Šimona, Sáro?“

„Bil.“

„Pověz mu to do očí, Sáro.“

„Bil jste ho. Pořád jste ho bil.“

„Lazare, odpověz Sáře na to, co ti říká tváří v tvář!“

„Lžeš jako malé dítě,“ pronesl Lazar zlomeně, a zároveň věcně. Herman u svého stolku strnul. Rezignace obžalovaného na něj zapůsobila, jako by ho někdo polil ledovou vodou.

Dotazování pokračovalo, dokud Ebelin nepronesl: „Tak tedy… necháme obžalovaného posečkat v cele, aby si mohl své doznání řádně rozmyslet. Nechť nezapomene, že příště se ho už ujme mistr práva útrpného. – Nemějte obavy, za dnešní výslech vám vyplatím obvyklou sazbu, přestože jsme vašich služeb nevyužili.“ Muž v černém se mlčky uklonil.

„Měli jsme ho pošimrat na mučidlech už dneska,“ zabručel hejtman vyčítavě.

„Našimi mučidly je čas. Po tom, co uslyšel od Sáry, Lazar musí vědět, že nemá šanci. – Je všechno řádně zapsáno?“ obrátil se Ebelin na Hermana. „Hlavně to, jak se dovolával ďábla?“ Herman přikývl. Pochopil, že Lazarova zoufalá slova znovu hrají proti němu. Nemohl s tím nic dělat. Svíral v prstech text, který Lazarovi nijak nepomůže.

Nevinná panna, růže v rozpuku,  
dívenka Sára Uresinová,  
kterou Boží milost vyvedla  
z bludné víry k té jediné pravé,  
usvědčila synovraha Lazara,  
že surově tloukl svého syna,  
což není jediný zázračný důkaz ruky Páně,  
vedoucí životy nás všech: Jak nalezla  
cestu do soudní místnosti? Zázrakem – přivedl ji  
tam anděl,  
ten okřídlený posel Božího vnuknutí.

Herman si přečetl návrh textu dalšího letáku. Tvrdit, že služka přišla do soudní síně sama od sebe? Může tomu někdo věřit? Anebo že Šimonova záda byla modrá od bití, když se dosud o žádném takovém zranění na jeho těle nepsalo? Potom si představil, jak leták naváže na veškeré předcházející, a náhle si uvědomil, jak silný je ten příběh – i když s příběhem Šimona Abelese nemusí mít nic společného. A napadlo ho, že ani tvrzení z předchozích letáků nikdo nezpochybnil.

Šimon Albrecht 10.

  

Ladislav slezl do otevřené krypty, aby pomohl Tomášovi s klasifikací nálezů. Vyzvedávali ze změti jednu kost po druhé, věnovali se především lebkám. Po rozhovoru s kapitánem a s novinářkou Ladislav s úlevou zjišťoval srůsty lebečních švů. Připadalo mu, že při své práci se může dozvědět něco, co není jen dohad. Zkoumal také, nakolik se prořezaly zuby v čelistech. A zabýval se tím, jak pokročily srůsty u pánví. Tak jako u lebek, i tady byl jejich vývoj důležitý pro určení věku zemřelých. Jakmile pořídili fotodokumentaci, srovnali několik skoro kompletních koster do fyziologické polohy. Ladislava nepřekvapilo, že ostatky odpovídající Šimonu Abelesovi v hrobce nebyly.

Vystoupili po žebříku a zjistili, že venku se snesl temný únorový večer. Potřásli si rukama, ačkoli to jindy nedělali. Muži z průzkumné firmy i kameníci už byli pryč. Odkudsi se vynořil kostelník, zeptal se na výsledek, pokýval hlavou a zamkl za nimi vchodová vrata. Světla v chrámu pohasla.

Ladislav s nechutí otevřel dveře bytu. Zlobil se sám na sebe, že nedokáže zahnat nepatrnou naději, která ho trýznivě rozechvívala. Měl dojem, že mu vlastně překáží, protože ho odvádí od skutečného hledání Šimona. Na ulici si prohlédl každého kluka, kterého potkal. Stačilo, aby zaznamenal podobné držení těla nebo styl chůze. Nebo když uviděl bundu připomínající tu, co ji Šimon nosíval, a nijak nepomohlo, že z ní vyrostl před třemi roky. I pouhý záblesk stačil, aby se Ladislavovi rozbušilo srdce. Nakukoval do příčných ulic, nahlížel do výloh, do tramvaje, počkal u zastávky a prohlédl si ty, kdo z ní vystoupí. Několikrát zahlédl v odrazu sám sebe. Postavu shrbeného muže bez výrazu, který jako by prchal z dosahu kamery. Musel se takřka násilím přimět, aby se vrátil domů. Sám ale tušil, proč je v ulicích – dopřával si tak iluzi, že něco dělá, a nemusel se trýznit výčitkami, že býval měl žít jinak. Nakonec přece jen zamířil ke svému domu. Zdráhavě vstoupil, potmě došel do synova pokoje. Chvíli přemlouval sám sebe, než rozsvítil. Postál nad Šimonovým počítačem, ale neodhodlal se ho zapnout.

Snědl několik vyschlých rohlíků se zbytkem pomazánky z lednice. Nic ho teď nenutilo, aby se vypravil na velký nákup do nákupního centra. Žádná úleva se při té myšlence nedostavila.

S hrnkem čaje se usadil před notebookem. Ředitel školy mu přeposlal pár mailů od rodičů, které oslovil. Někteří se hned v první větě bránili, že by měli se Šimonovým zmizením cokoli společného. Jiní uvažovali, kde by mohl být, uváděli jména náboženských sekt, populárních turistických destinací a hudebních klubů. Jako by formulováním více či méně realistických nápadů mohli zahnat představu, že chlapec zmizel a že se něco podobného může stát i jejich dětem. Ladislav radši zadal do vyhledávače heslo Battle Church. Už jenom názvy článků, které se tam objevily, ho zaujaly.

Znevažování holocaustu ve hře Battle Church

Přemalovaný obraz dějin

Takhle to bylo, říká extrémní pravice

Kdo ovlivňuje naše -náctileté v počítačových hrách?

Válka křesťanů a židů jako žert

Battle Church: Ministerstvo plánuje dohled nad hrami

Křesťané a židé si v Battle Church prohodili role

Konečně někdo popsal skutečnost, tvrdí extremisté

Battle Church jako výuka nenávisti

Petice osobností proti Battle Church

Petice Báze proti petici osobností

Báze byl národovecký, konzervativní spolek řazený k extrémní pravici. Občas vyvolal mediální vlnu provokativním vystoupením. Jako naposledy, když jeho představitelé navrhli, že při církevní restituci by se měl majetek vracet jenom křesťanským církvím a z přebytku že by se financovala „výchova k tradičním hodnotám“. Židovská obec se vzápětí ohradila a odvolávala se na svou tradičnost – a polemika byla na světě, o což Bázi zjevně šlo. Ladislavovi klouzal zpocený prst po myši, lokl si vychladlého čaje.

Začal se probírat odkazy ke hře, a nakonec před ním vyplula tvář jejího tvůrce. Ladislav nechápavě zíral na rozpačitého tlouštíka, zaraženě hledícího do fotoaparátu. Vypadal, že má problémy se svým sociálním, sexuálním a bůhvíjakým ještě životem. Ladislav si dopřál trochu nenávisti za všechny ty chvíle, kdy Šimon seděl u počítače. Uvažoval, jak by mohl autorovi hry ublížit – nedovedl si však představit nic jiného, než že by mu poslal urážlivý e-mail, jakých bezpochyby dostává od různých rodičovských organizací stovky. Pak si přečetl krátký rozhovor pod fotkou. _Battle Church jsem vymýšlel, když ode mě nikdo nic neočekával_, vykládal mladík. _Jenže teď se všichni ptají: A co bude dál? Ochromuje mě to, připadá mi, jako bych přišel o všechnu invenci. Už bych nemusel nikdy pracovat – ale copak mám jít ve svém věku do důchodu?_ Ladislav pocítil něco jako nepravděpodobný soucit, který rychle zaplašil.

Vyšel na chodbu, zastavil se před dveřmi na balkon. V oknech naproti byla tma – a vzápětí se v nich rozsvítilo. Uviděl mladou ženu, jak si zamyšleně věší kabát na stěnu vzadu, odkládá kabelku. Náhle zvedla hlavu. Ladislav nevěděl, jestli se dívá na něj, nebo jestli bezmyšlenkovitě hledí z okna; ucítil ale její pohled jako žhavou vlnu, která se převalila nad ulicí. Ustoupil do chodby. Žena si promnula tvář, usadila se za temný obdélník, v němž rozeznal desku notebooku. Tvář jí zabarvil šedavý přísvit.

Ladislav vytáhl mobil, najel na číslo Mary a přitom zjistil, že si ho pořád ještě pamatuje nazpaměť. Zvedla to hned po několika zazvoněních, nic nového nevěděla, zněla ale celkem přátelsky. Mlčky si vyslechla popis jeho dosavadních pokusů.

„Neboj se o něj,“ řekla mu nečekaně mile, než zavěsila. Ladislava na okamžik napadlo, jestli k němu Mary přece jenom ještě něco necítí. Vyšel na chodbu a opřel se čelem o sklo balkonových dveří. Vzápětí se mu vybavilo, jak odsud sledoval odjezd Mary s jejím přítelem. Přijel pro ni v době, kdy už bylo jasné, že se s Ladislavem rozcházejí, ale kdy ještě bydleli spolu. Uslyšel ji, jak sbíhá po schodech, pak uviděl, jak drobnými kroky doběhla k autu. Naklonila se k okénku řidiče tak prudce, až ho bodlo u srdce. Její úsměv neviděl, ovšem podle toho, s jakou energií se sehnula, si ho dokázal představit.

Vlastně neviděl, co se odehrálo, nezahlédl ani polibek, ani řidiče, ale zamrazilo ho, protože si uvědomil, jak je to nové pouto silné. Auto se rychle, elegantně odpíchlo od chodníku. Byla to nějaká drahá značka, něco mezi terénním vozem a limuzínou. Ladislava při pohledu na lesklou střechu vozu zasáhl pocit životní prohry, která se zdaleka netýkala jenom Mary. Žil tehdy v představách, jak se bude věnovat Šimonovi. Starostlivou péčí o syna chtěl vrátit situa­ci do normálu, smazat chyby, které udělal, nahradit nepřítomnost Mary. Během pár týdnů začal pravidelně vařit teplé večeře, protože přitom dokázal zapomenout na synovy úsečné odpovědi věnované monitoru.

V ranním proudu studentů, který nazítří mizel ve vchodu do Šimonovy školy, si opět připadal nepatřičně. Snad ještě víc než při první návštěvě. Záviděl jim, jak se uvolněně pohupují, se svými batůžky a s kšiltovkami, se sluchátky v uších, která jim nebránila v rozhovorech, v úzkých džínách, ve sportovních botách. Najednou si uvědomil, jak jsou jeho šaty obnošené. Žádný ze studentů se na něj nepodíval, neukazovali si na něj a nestrkali do sebe loktem – ale právě to bylo varovné. Jako by sice kráčel mezi nimi, ale neexistoval.

Ředitel mu ve dveřích své kanceláře mlčky ustoupil z cesty, ukázal k prosezenému křeslu. Ladislav ucítil paradoxní nutkání začít ho utěšovat, že se ještě neví nic… definitivního. Nedokázal však zlomit pochmurné kouzlo, které v místnosti panovalo. Ředitel se konečně rozpačitě usmál.

„Žádné novinky, viďte,“ zeptal se bez otázky.

Možná to způsobil ten chybějící otazník. Možná to zavinila ředitelova široká tvář. Ladislav už ve chvíli, kdy spustil, uslyšel ve svém hlase výčitku a uvědomoval si, že člověk před ním si ji nezaslouží.

„Děkuju za kontakty – od rodičů jsem se ale nedozvěděl vůbec nic. Už vlastně nevěřím, že tímhle úřednickým způsobem něco zjistíme.“

„Co byste navrhoval?“ zeptal se ho ředitel.

„Předvolat si jednoho studenta po druhém, vyslechnout rodiče, zatlačit na ně…“ Ladislav zvyšoval hlas. Tím spíš, že si uvědomoval, jak jsou jeho návrhy nereálné.

„Takové věci může dělat jenom policie.“

„Nedovedete si představit, co prožívám.“

„Víte, pane Albrechte, my jsme zvyklí rozplétat věci, které jsou pod povrchem. Měli jsme tady podezření na šikanu. Taky to v jednu dobu vypadalo, že se u nás objevily drogy. Vyskytly se i pokusy o sebevraždu. Mockrát jsem se musel sejít s rodiči a ujišťuju vás, že si pamatuju každou z těch schůzek.“

„Nechtěl jsem…“

„Já vím. Nařídil jsem učitelům, aby mluvili o Šimonovi se studenty a sledovali jejich reakce. Jakmile vytušíme, že někdo něco ví, nebudeme váhat. Nepodceňujte nás, pane Albrechte. A nemyslete si, že nejsme na vaší straně. Možná to na vás dělá jiný dojem, ale… ono chvilku trvá, než poznáte druhého… trochu víc do hloubky.“

Pár okamžiků se vzájemně pozorovali.

„Děkuju, pane řediteli. Rád bych se zeptal na něco, co se Šimonovým zmizením možná nesouvisí, ale… Říká vám něco hra Battle Church?“

„Samozřejmě. Když se nějakému studentovi dramaticky zhorší prospěch a jako příčina se ukáže závislost na počítači, rodiče se o ní často zmiňují. Takže Šimon ji hrál?“

„Nejspíš ano. Já nevím. Pokouším se v ní teď zorientovat. Třeba vám to bude připadat nesmyslné, ale snažím se najít v Battle Church nějaký klíč k jeho zmizení.“

Ladislav očekával, že se muž proti němu zatváří skepticky nebo alespoň pochybovačně, ale ředitel ho dál pozorně sledoval.

„Ty hry jsou pro nás neznámý terén. Žádný z kolegů s nimi vlastně nemá osobní zkušenost, ani náznakem se v nich neorientujeme. Třeba uspějete. Jak jsem mluvil o skrytých problémech studentů, víte, ono je často složité odhalit příčinu. Obvykle jenom tušíme, co se stalo. Naučil jsem se nepodceňovat náznaky, proto mi váš nápad s hrou připadá zajímavý. Vývoj adolescenta je náročný, všechny fyzické a duševní změny, které prodělává, ho zaměstnávají natolik, že už mu pomalu nezbývají síly na nic jiného. Komunikace s rodiči často docela utrpí, zvlášť u chlapců. S adolescenty se prostě nemůžete spolehnout na jejich sdílnost. Ta skončila s jejich dětstvím. A ten radikální předěl může nastat doslova ze dne na den. Rodiče i profesoři se prostě musejí pozorně dívat. Nic jiného nám nezbývá.“

Dívat, ano, ale pokud nic neuvidí? Jak to, že Šimon mohl zmizet beze stopy? uvažoval Ladislav cestou ze schodů. Jako by ho nikdo neznal… Ale nakolik jsem ho znal já? Stopa, stopa. A pak si vzpomněl na to, co říkal kapitán o kamerách. Zachytil pohled školníka, který seděl ve své kukani hned vedle dveří.

„Nemáme na škole někde kameru, prosím vás?“

„Měla by tam bejt, viďte?“ usmál se muž napůl. Naklonil se k okénku: „Já to říkám pořád. Ne abychom kontrolovali, kdo ze studentů kouří. Kolem školy se můžou dít daleko horší věci. – Prej že na techniku ale nejsou peníze.“

„Tak vám děkuju.“

„To je na rodičích. Vy se musíte dát dohromady. Sepsat petici a jít na vedení.“

„Na shledanou.“

„Co já… Já kamery samozřejmě podpořím. Kdyby se mě teda někdo ptal.“

Ladislav vyšel v rozpacích před školu. Rozhlédl se napravo, nalevo. Pokoušel se zhluboka nadechnout, zachytit něco jako vůni minulosti. Nevěřil, že by Šimon zamířil domů přes park, nejspíš se vracel ulicemi. Párkrát ho náhodou někde potkal a vždycky to bylo na hlavní ulici, na nejkratší trase mezi startem a cílem. Došel po ulici na křižovatku, s rostoucím pocitem očekávání, protože nebylo kam odbočit.

Rozhlédl se, objevil kameru na rohu budovy. Chvíli ji pozoroval, pak odvrátil pohled, jako by ho někdo mohl na obrazovce zahlédnout. Druhou kameru uviděl u semaforů, další v podchodu, to už vytáhl papír a začal si dělat poznámky. Než došel domů, zmocnil se ho pocit, že ho někdo sleduje. Zároveň ho ovládla nervozita. Je možné, že by všechny ty kamery Šimona nikde nezachytily? Najednou si uvědomil, kde už měl tou dobou dávno být. Před domovními dveřmi se otočil a zamířil do chrámu.

Do Týna skoro vběhl. Všiml si tázavých pohledů archeologů, mužů z firmy a kameníků, zamířil ale k Tomášovi.

„O té Battle Church jsou na internetu fakt věci. Už se nedivím, že ses tak zarazil, když jsi mě uviděl, jak se do ní pouštím.“

„Taky mám pro tebe zajímavou četbu.“ Tomáš vytáhl noviny vytištěné křiklavými barvami. Zalistoval v nich a nastavil mu stránku, kterou snad z třetiny zabíral nápis _Záhady v Týnském chrámu._ Ostatní Ladislava obklopili, v rukou vlastní výtisky.

V hlubinách pod Týnským chrámem právě probíhá výzkum, který má objasnit dávnou tragédii, spojenou se jménem Šimona Abelese. Tento židovský chlapec v roce 1694 nevysvětlitelně zemřel, nejspíš násilnou smrtí. Jeho vražda zůstala po staletí nevyřešená. Chlapcův hrob se má nacházet v kryptě chrámu, výzkum ale přinesl zatím jenom další otazníky.

Antropolog Ladislav Albrecht popsal pro naše čtenáře dosavadní šokující objevy. „Tam, kde měl být chlapec, jsou ostatky několika dospělých osob. Patrně jde o páry. Dosud jsme nepřišli na to, v jakých vzájemných vztazích ti mrtví byli. Může jít o stopy někdejšího milostného trojúhelníku, nebo snad šestiúhelníku. Víte, v Týnu je spousta záhad,“ odmlčí se doktor Albrecht a unaveně si promne spánky. „Ve výklencích fasády se našly zvířecí a dětské kosti, které mohly souviset se snahou odehnat od chrámu temné mocnosti. Kdo ví, jaké děti musely zaplatit nejvyšší daň dávným pověrám? A komu asi patřily ostatky tady v kryptě?“

Doktor Albrecht nechtěl prozradit podrobnosti. Ujišťujeme naše čtenáře, že budeme jeho výzkum nadále sledovat. Jaké je tajemství mrtvých pohřbených pod podlahou Týnského chrámu? Čím se provinili? Proč byly jejich kosti zpřeházené? Nenaznačuje to pohřbení zaživa? Nebyli v Týnském chrámu pohřbeni upíři? Anebo jsme snad na stopě hrobu českých pánů popravených po bitvě na Bílé hoře? A kam se poděl židovský chlapec Šimon Abeles? Čtěte v dalším čísle!

Ladislav zaslechl, jak muži kolem něj tiše proklínají autorku článku. Zalovil v kapse, aby našel vizitku, kterou mu včera novinářka dala. Se vzrůstající nervozitou se prohledával, dokud ho neoslovil Tomáš. Ladislavovi bylo jasné, že asistent má pravdu; práce musí pokračovat, noviny teď nejsou jejich hlavní starost.

Probral s pracovníky z firmy, jaké jsou možnosti pátrání po další kryptě. Termometrie se nedala použít, protože by potřebovali srovnat výsledky letních a zimních měření. Dosud se soustředili na prostor v kapli svatého Kříže, teď se však potřebovali posunout dál. Dala by se použít metoda průzkumu radarovými vlnami, které se vysílají do země a jejich výsledky odečítá anténa.

Nakonec se spolu s archeology shodli, že firma bude zkoumat podlahu radarem a oni se zatím pokusí otevřít nejbližší kryptu, na kterou narazí. Prošli prostor před oltářem, zamířili za litinový plůtek dál do lodi, až se sešli nad náhrobním kamenem. Vyčníval několik centimetrů nad povrch podlahy, reliéf na něm už byl skoro neznatelný, jak ho vyhladily podrážky. Archeologové se nad ním sklonili, kameníci rozvinuli buben s prodlužovačkou, aby sem mohli umístit reflektor.

„Komu ten náhrobek vlastně patří?“ zeptal se Tomáš.

Kostelník se zatvářil rozpačitě.

„Někteří na něm vidí muže ve zbroji, jiní ženu v dlouhých šatech… a chrámové záznamy jsou naneštěstí neúplné. Mělo by tady být pětaosmdesát hrobek. Jenom u třiapadesáti jsme si jistí, kde doopravdy jsou. U řady z nich jejich umístění vůbec neznáme. Těch možností, kdo je tady dole, je opravdu hodně.“

Ladislav se naklonil nad mramor. Jeho povrch se měnil, jak nad ním kameníci usazovali reflektor do stojanu. Přeléval se jako vlny, prosvítaly jím rysy a hned zase mizely. „Zastavte!“ vykřikl Ladislav, ale reflektor se posunul ještě o něco víc. To, co Ladislav na okamžik zahlédl, zmizelo.

„Co jsi tam viděl?“ zeptal se ho Tomáš. Ladislav zavrtěl hlavou. Nepřiznal by, že na povrchu kamene zahlédl rytíře z Battle Church.

Uvolnil místo kameníkům, kteří dotlačili nad desku kovovou konstrukci na kolečkách, vybavenou kladkou. Začali si vedle ní připravovat nářadí. Ladislav náhle nahmátl v kapse tuhou kartičku, přesně tam, kam ji uložil. Sotva vytáhl mobil, u vchodu se objevila postava a její neurčitý obrys se rychle proměnil v ženu ve vlňáku.

„Co jste to napsala za nesmysly?“ zasyčel na ni místo pozdravu. „O žádných upírech jsem nemluvil. A po českých pánech nepátráme.“

„Pane doktore, náš deník…“

„Co mají znamenat ty ‚unavené spánky‘?“

„Musíme vás ve zkratce vykreslit…“

„Jsme rádi, že věnujete našemu výzkumu pozornost,“ ozval se zdvořilý hlas. Kostelník Jakoubek napřáhl k novinářce ruku: „Vítám vás v našem chrámu. Rád vám poskytnu informace, které budete potřebovat.“

Ladislav se odmlčel.

„Jak se snažím tady panu doktorovi vysvětlit,“ odpověděla novinářka s úsměvem, „hodláme sledovat jeho výzkum dlouhodobě. Cílem prvního článku je, aby se naši čtenáři dozvěděli, že se v Týnu vůbec něco děje. No, a čím je taková informace výraznější, tím spíš si jí všimnou. Postupně ji samozřejmě budeme upřesňovat. Uvedeme na pravou míru, že o žádné upíry se nejednalo, a to už si přečtou i ti, které by výzkum jinak nezaujal.“ Kostelník přikyvoval, s neměnným zdvořilým výrazem.

„Ještě jsme se vlastně nikam nedostali,“ ozval se Ladislav. Proti tichému spojenectví těch dvou ovšem neměl šanci. Jeho věta, která měla znít odmítavě, vyzněla zřejmě trapně.

„Nepřišla jsem kvůli výzkumu,“ odvětila novinářka skoro omluvně, „ale kvůli vašemu synovi.“ Kostelník se chápavě uklonil a vytratil do chrámového příšeří. Ladislav chvíli váhal, pak řekl: „Nejsem si jistý, jestli chci, abyste o Šimonovi psala.“

Teď zvýšila hlas ona.

„A jak jinak se o něm podle vás někdo dozví?“

„Já bych nechtěl… Bojím se, aby článek ve vašich novinách Šimonovi nakonec nějak neublížil.“

„Bude samozřejmě věcnější než ten o výzkumu, spekulace vynechám. Nemyslete si, že za vším hledám senzaci. Ano, často píšeme třeba o sebevraždách dětí. Není to ale kvůli přitažlivosti námětu. Snad naše články pomůžou rodičům, aby si všimli, co jejich dítě prožívá. Těch sebevražd není právě málo. Odehrávají se pořád stejně – začnou problémy doma a ve škole, holky si vezmou prášky, kluci sáhnou po provazu…“

Popisovala to cynicky, ale antropologa napadlo, jestli se jenom nebrání tíze těch informací. Mlčky pokynul k lavicím. V chrámu vytrysklo světlo, jak kameníci rozsvítili reflektor, bezpečně usazený na kovové konstrukci.

„Tak daleko snad ještě nejsme,“ ohradil se Ladislav.

„Promiňte. Já vím. Jenom mi to naskočilo, jako častý problém. Asi proto, že se tím pořád zabývám.“

Váhal, jestli slyší v jejím hlase stopu omluvy. Lavice zaskřípala, když si sedli. Ladislav se nadechl vlhké vůně dřeva, laku a lidských doteků, které na ní ulpěly v průběhu staletí. Rukáv jejího kabátu se otřel o ten jeho. Zdálo se mu, jako by ucítil její teplo, a překvapilo ho, nakolik byl ten pocit příjemný.

Šimon Abeles 10.

  

Když pro Hermana přišel domů biřic místo poslíčka, pochopil, že ho čeká něco zvláštního.

„Útrpný výslech, viď?“ zeptal se muže s obavami.

„Útrpný výslech už dnes proběhl, dokonce dvakrát.“

„Proč si mě nezavolali k zápisu?“

„Nevím. Ani hejtman u toho nebyl, ani nikdo jiný. Pojďte, mistře,“ odpověděl biřic tiše. Zamířili ke Staroměstské radnici nejkratší cestou přes Židovské město. Prošli Břehovou ulicí a vkročili do Rabínské, brzy minuli Staronovou synagogu a židovskou radnici. Přeťali Židovskou ulici; dům Abelesových nechali po pravé ruce. Biřic kráčel suverénně a zřejmě očekával, že mu všichni uhnou z cesty. Tiskař šel opatrně ani vedle něj, ani za ním, podobně, jako on sám kdysi vedl Šimona.

Hermanův neklid ještě vzrostl, neboť ho nezavedli do soudní síně, ale do hejtmanovy komnaty. Za bohatě vyřezávaným stolem se tam chmuřil Bedřich z Kutenštejna, doktor Pavlovský se na Hermana podíval, jako by ho viděl prvně; muž v sutaně hleděl z okna. Pak se otočil do místnosti.

„Takhle nás přelstít,“ zvolal otec Johann vztekle. V Hermanovi se zvedla rychle sílící naděje.

„Jak se to jenom mohlo stát? Vždyť měl přece železa. Někdo mu musel helfnout!“ brumlal hejtman.

„Neshledal jsem žádný nepřirozený zásah,“ pokrčil doktor rameny. Herman se podivil, co může lékař vědět o útěku, když tu se hejtman obořil na něj: „Můžou za to ty tvoje knížky! Kdo ví, co jsi mu podstrčil? Však nám tady mluvil jak nějakej rabín, talmud sem, talmud tam!“

„Přinesl jsem mu knihy z naší tiskárny, pane hejtmane,“ odpověděl Herman. „Před vydáním je samozřejmě schválil cenzor. Lazar byl bohabojný, talmud pravidelně studoval a určitě znal spoustu pasáží zpaměti.“

„Ty abys pořád neobhajoval židy. Kat by měl zmáčknout tebe. Však bys vyklopil všechno, co tajíš!“ pokračoval vztekle hejtman.

Hermanovi se lehce zatočila hlava radostí. Představil si Lazara pospíchajícího v jeho plášti do některé z židovských obcí v cizině. Kam asi? Frankfurt, Kolín, Vídeň? Znovu ho uviděl jako vzpřímeného, sebevědomého obchodníka, ne jako ubožáka, kterého přivedli s cinkajícími okovy z cely.

„Stejně je záhada, jak se mu to povedlo,“ ozval se Pavlovský. „Ty modlitební řemínky musejí být ze solidní kůže.“

„Pomohl mu sám satan,“ pronesl otec Johann ledově. Pak se zhluboka nadechl. „Nezapomínejme, do jaké situace nás Lazarova smrt dostala. Zůstali jsme bez viníka,“ dodal tónem, jímž se nutil ke klidu.

Herman měl pocit, jako by se oheň v krbu prudce rozhořel a vysál z komnaty všechen vzduch. Tak takhle to tedy je. Hlavou mu prolétly Lazarovy odpovědi při posledním výslechu. Vzpomněl si na jeho slova v cele. Kdyby Lazar Šimona zabil, nechal by se potrestat. Určitě by se nezabíjel; sebevražda je pro židy zločin, spáchaný na Božím díle. Herman najednou pochopil, z čeho pocházela Lazarova smířenost i jeho zoufalství. Z vědomí, že svou nevinu nemůže prokázat. Jakmile se vzpamatoval, myšlenky se mu rozběhly vpřed. Ať už vězeň zemřel jakkoli, jde o ostatní. Pokud je Lazar mrtvý, vina musí zůstat na něm.

„Šimona přece zamordoval Lazar, ne? V našem posledním letáku jsme o něm psali jako o vrahovi…“

Otec Johann se usmál: „Ano, leták se nám povedl, mistře Hermane. Lidé si však z Lazarovy smrti nevezmou opravdové ponaučení, pokud zemřel tímto způsobem. Všichni musejí vidět, jak se Šimonův vrah kaje na popravišti. Jinak nebude naplněna spravedlnost. Celý příběh se nám uzavře podle Božích záměrů, teprve až viník v posledním okamžiku konvertuje. Naštěstí jste jednal rychle, pane hejtmane. Je skvělé, že Lazarova žena i kuchařka jsou už pod zámkem. Pravděpodobně budou povolnější než Lazar.“

„Lazar se mi v podstatě přiznal, když jsem ho navštěvoval,“ snažil se Herman. „Kdyby nedošlo k té… k té nehodě, určitě by už brzy… Pokusím se promluvit se zatčenými…“

„Toho nebude třeba, mistře,“ přerušil ho Johann. „Vaše setkání s Lazarem přece k ničemu nevedla.“

„Ještě by mu ty čarodějnice popletly hlavu,“ zamručel hejtman.

„Potřebuji podklad na další letáky, otče.“

„Víš dobře, můj milý, jak se musely korigovat. Mysli také trochu na sebe. Máří jsem potkal celou uplakanou. Prý jsi buď na návštěvách ve vězení, nebo běháš po schůzkách kdoví s kým…“

„Potřebuju materiál na letáky z první ruky.“

„Budeš mít spoustu příležitostí. Soudní proces se znovu rozběhne. A u zápisu tě samozřejmě budeme nadále potřebovat.“

„Cožpak pro Leu není dost velký trest už to, že přišla o manžela?“ pokoušel se je Herman obměkčit jiným způsobem.

„Ty máš ale brundibárů v hlavě, mistře,“ zasmál se krátce hejtman. „Neřekli jsme jí, že Lazar zemřel.“

„Ale…“

„Bude se snažit, aby mu nepřitížila. Kdo ví, třeba se ještě dočkáme překvapení – macecha vražedkyní, to dává smysl, ne?“

„Já bych…“

„Cením si tvého zanícení, mistře,“ podíval se na něj Johann zkoumavě, „přiznej si však, že tvá dosavadní pomoc přinesla, řekněme, sporné výsledky. Lazar je po smrti a se Šimonem se ti to taky trochu vymklo z rukou, nemyslíš? No, dokážeme se poučit. Pro Sáru jsme našli dobrou křesťanskou rodinu, kde bude v naprostém bezpečí. Tam se židé neodváží.“

„Co tím chcete říct? Ke mně si přece pro Šimona přišli.“ Hermanovi vypluly před očima hračky poházené po podlaze.

„Měli bychom ho taky šoupnout pod zámek,“ poznamenal hejtman. „Kdyby si ho vzal kat do parády, známe pravdu hned.“

„Nechte pana tiskaře pracovat. Nezapomínejte, jaký mají jeho letáky vliv. Lidé se z nich mimo jiné dozvídají o zásadní roli, kterou hrajete při vyšetřování vy,“ uklidnil Johann hejtmana a sklouzl pohledem na Hermana.

„Mohl bych dostat zpátky svoje knihy?“ zeptal se Herman a sám se divil, nač si troufá. Vedla ho nejasná naděje, že ho pustí do vězení. Kdyby tak dostal příležitost promluvit si s Leou. „Je to jenom pár kroků odsud.“

„Nové nájemnice jsme umístili jinam,“ opáčil hejtman podivně bystrozrace. „Tvoje podivné schůzky už nebudou pokračovat.“

„Mistře tiskaři,“ konejšivě ho oslovil Johann, „buď rád, že se podařilo přesvědčit pana hejtmana o tvé nevině. Tovaryšstvo ti knížky, které jsi přinesl Lazarovi, proplatí, jestli ti jde o tohle. Za Šimona jsme ti přece taky nezůstali dlužni, že ne?“

Herman se snažil nedat na sobě nic znát. Tohle byla vyšší hra, než na jakou stačil. Rozloučil se zdvořile s pány a zvlášť vybraný pozdrav věnoval hejtmanovi. Při pohledu na jeho zachmuřenou tvář navrhl, že další leták by mohl zdobit jeho portrét. Bedřich z Kutenštejna se polichoceně ušklíbl a s předstíranou lhostejností souhlasil.

Až povím Bešonisedovi svůj nápad s hejtmanem, bude štěstím bez sebe, přemýšlel Herman na ulici. Žádný nový štoček nemusíme objednávat, vyšňořených pánů se strnulým výrazem máme spousty. Stejný obličej se dal použít na cizokrajného generála, korzárského kapitána i bohatého obchodníka. Jako by krajky kolem krku, vyšívání na kabátci a pera na klobouku byla důležitější než rysy obličeje. Herman si už byl jistý, že téhle šachové partie se bude účastnit dál – dokud ji dokáže hrát.

V tiskárně si pročetl své záznamy Lazarových výslechů tak pozorně, jako bych v nich hledal nějaké znamení. Daly by se přepsat? Někde něco ubrat, jinde zveličit, jako když při sazbě doplňoval slova, aby řádek zdárně dospěl až ke kraji? Představil si Johannův zkoumavý pohled. Pronikavé oči Pavlovského. Hejtmanův podrážděný výraz. Riziko, že by ho odhalili, bylo příliš velké. Konečně dostal nápad.

Postavil se k sázecímu pultu a začal připravovat leták. Musel se podobat těm předchozím. Aby po něm čtenář sáhl jako po další zprávě o zamordovaném klukovi, který se chtěl stát křesťanem.

Slova se mu sama skládala z liter, jako by vyprávěl ten příběh Máří v kuchyni. Ozdobil text motivy holubiček, květů a hvězd, přidal Spravedlnost s váhami a se zavázanýma očima, nechybělo kolo na kůlu, do kterého se vplétají odsouzenci na popravišti. Čtenář se nejlépe zaujme, pokud se dojme, a nejsnáze se dojme, když se začne bát. A bát se bude, pokud si představí, že by se něco podobného mohlo stát jemu. Přesně jak to Bešonised Hermana učil.

Zabil se Lazar a přiznal se tím, anebo  
spáchal samovraždu ze zoufalství?  
Zranění na spánku nebohého Šimona  
mohlo vzejít z několika příčin;  
snad opravdu vzniklo, když mu felčar vyřízl strup.  
Ve vězení teď možná sedí  
nevinná žena, a nelze než toužit a doufat,  
že spravedlnost si najde cestu  
mezi příliš snadno vynášenými soudy.  
Žalostný skutek Lazarův mohl být přece  
vyvolán jinou obavou než z trestu,  
třeba úděsem, že nedokáže svou nevinu.  
Ustrň se, laskavý čtenáři, nad jeho duší  
a představ si, že by ses ocitl v podobných osidlech…

Teď bylo třeba leták vytisknout, přestože neprošel Bešonisedovýma rukama. Herman si uvědomil, že jestli chce podvádět, musí být důsledný, a napodobil impresorův klikyhák. Podepsaný text spolu s hotovou sazbou předal pomocníkům.

„Kolik výtisků, mistře?“ zeptali se a Herman se zarazil, protože výši nákladu si Bešonised vždy nechával pro sebe.

„Jako posledně,“ vzpomněl si, co slýchal impresora říkat. Přikázal jim, ať balíčky letáků roznesou knihkupcům okamžitě. Uskutečnil, co naplánoval, necítil však žádnou zvláštní radost.

Vzpomněl si na Lazara a myšlenky se mu rozběhly přímo k Šimonovi. Krátký čas, který chlapec strávil u něj, měl při pohledu zpátky zvláštní kouzlo. Herman se pokoušel ten pocit znovu přivolat. Se Šimonem jako by bylo všechno na svém místě. Blesklo mu hlavou, jestli by se neměl s Máří přece jenom oženit. Začal si třít rukou čelo, aby se vzpamatoval. To je přece nesmysl. Šimon nebyl jeho syn… Ale stejně dodával Hermanovu domu zvláštní kouzlo. Jako by teprve díky němu dostal život Hermana a Máří nějaký smysl. Jako by se to, co Herman celé roky předstíral, konečně naplnilo.

Když Bešonised druhý den ráno zavolal Hermana do svého kouta oficíny, měl před sebou jeho leták.

„Nevzpomínám si, že bych tenhle text podepisoval,“ spustil impresor jakoby nic, ale v obličeji už stačil nabrat nachový odstín. Hermanovi připadalo, že se snaží zachovat klid a dává mu šanci, aby záležitost nějak vysvětlil. Mohl předstírat, že návrh textu byl schovaný pod jinými dokumenty a že si ho impresor při podepisování nepřečetl. Z okamžitého popudu se ho rozhodl překvapit. Právě takhle se impresor choval ke svým klientům.

„Jak mám psát letáky, když je Johann vždycky přepíše?“

„Uklidni se, mistře Hermane. Nikdo nezpochybňuje tvůj talent…“

„Ať si je tiskne sám u sebe v Klementinu!“

„Svět je plný lidí, kteří vidí věci jednoznačně,“ povzdechl si Bešonised. „Těch, kdo je dokážou obhlédnout z více stran, je podstatně míň. Ty bys měl přece chápat, že v tomhle případě žádná jediná pravda není.“

Herman ho zaraženě poslouchal. Co se mu impresor snažil naznačit?

„Zrovna ty bys měl vědět, že vždycky jsou dvě strany. Dva názory. Dvě pravdy.“

Herman pokrčil rameny. Bešonides si povzdechl a zavolal pomocníky, kteří se znovu rozběhli za knihkupci, aby si letáky vyžádali zpátky. Brzy se vrátili s výkřiky, že celý náklad je už pryč. Lidé prý leták pochopili jako narážku, že se při vyšetřování na něco přišlo, a očekávají pokračování. Bešonisedovi se vrátila do tváře normální barva.

„Tak tedy dobře, mistře Hermane. Budeme předstírat, že se nic nestalo. Vlastně ne, obstarám pořádnou zásobu papíru, protože příští leták vydáme ve vyšším nákladu. Všechno, co jde do tisku, musím však vidět. Jasné?“ zdůraznil Bešonised. „Co se otce Johanna týká… Myslím, že nechce, aby letáky ukazovaly na toho, kdo za nimi stojí. V každém případě, my ho potřebujeme víc než on nás. Nejsme jediný podnik v Praze. Nakonec by si mohl opravdu vydávat letáky klidně v té jejich jezuitské tiskárně.“

Herman se po cestě domů rozhlížel kolem sebe, pozoroval služky, nosiče, pány v pláštích z drahocenných látek, kluky, kteří se honili po ulici. Čekal, že někdo bude číst jeho leták – zaujatě, dojatě, rozhněvaně, jenže nic takového nespatřil. Místo toho zaslechl vzrušené rozhovory o Šimonově nadcházejícím pohřbu.

Šimon Albrecht 11.

  

„Značku těch džínsů asi neznáte, co?“

Ladislav se zamyslel. Koženou cedulku nad zadní kapsou Šimonových kalhot měl před očima vždy, když dával prádlo do pračky, ale nedokázal ten nápis vyvolat z paměti. Seděli vedle sebe v kostelní lavici a choulili se v kabátech, jako by tak mohli lépe zahnat zimu.

„Podíváme se,“ řekla novinářka. Otevřela malý notebook, obratnými prsty, které jako by klouzaly po klávesnici, vykouzlila několik obrázků značek. Ladislav mlčky ukázal na tu pravou. Postupně dali dohromady oblečení, ve kterém viděl Šimona naposledy. Přesněji, než když se o totéž pokoušel s Jirsou. Ačkoli měl v živé paměti její článek o výzkumu v Týnu, nemohl si pomoci – byl jí vděčný a cítil, že jí znovu začíná důvěřovat.

„Dohlédnu na to, aby článek vytiskli bez chyb… Neměl byste jeho fotku?“

Ladislav zavrtěl hlavou. Vzpomněl si na svou vlastní černobílou fotografii, na které byl zachycen s mastnými dlouhými vlasy a vypou­lenýma očima, již nosila v přihrádce peněženky jeho matka. Roky ho prosila o novou, nikdy jí nevyhověl. „Kdykoli budeš chtít, můžeš mě přece vidět,“ říkal jí s převahou, která mu teď připadala trapná.

„Asi bude mít facebookový profil, ne?“ navrhla. Několik dalších doteků prstů přivolalo Šimona. Novinářka vzápětí začala čarovat se snímky v galerii, které Ladislav nikdy neviděl, až vylovila ten, kde měl Šimon nejzřetelnější rysy. Všiml si, že na profilu je také ikona Battle Church.

„Víte něco o téhle hře?“ zeptal se jí. Střelila po něm pohledem.

„Asi to, co všichni. Weby pro pařmeny o ní píšou nadšeně, takzvaně seriózní média se do ní strefujou.“

„A co vaše noviny?“

„Někdy tak, někdy tak. Samozřejmě doufáme, že pokud o ní budeme psát, koupí si nás víc lidí. Občas zveřejníme něco o technických parametrech hry, ale jak to zabírá, nevím, hráči si podobné věci číst nejspíš nepotřebujou. No, a publikujeme i články o škodlivosti hry, protože rodiče si je vždycky s chutí přečtou. Proč vás Battle Church zajímá?“

„Šimon ji hrál. Mohl by se v ní skrývat nějaký náznak…“

„Pane doktore – vidíte? Vy mě kritizujete kvůli senzačním článkům? A sám věříte na něco takového?“

Ptala se ho s náznakem posměchu, ale zároveň bylo očividné, že jeho nápad bere vážně. Možná jenom předstírá, jak je nad věcí, napadlo ho. Stejně jí to myslí, uvědomil si s pocitem obdivu.

„Já o té hře především nic nevím.“

„Možná byste se měl vypravit do Letňan. Dnes tam mají hráči Battle Church společnou akci. Opravdu jste o ní neslyšel? Vy jste nečetl, jak místní radnice chtěla stáhnout povolení a jak se za organizátory postavila Báze? Copak vy nesledujete televizní zprávy? Kde žijete?“

Ptala se ho s údivem, který se nezdál být hraný, dokonce s náznakem úsměvu. Ladislav pokrčil rameny. Rozhodil rukama, mlčky ukázal k náhrobkům v podlaze.

„Můj článek bude na internetu ještě dneska, zítra se objeví v tištěném vydání,“ dodala a vsunula notebook do brašny. Navlékla si její popruh přes hlavu, nacvičeným pohybem si ho posunula tam, kam patřil. Připadala mu jako agent zvláštních jednotek, který si připíná výstroj.

„Počkejte ještě,“ dostal ze sebe Ladislav. „Nepotkali jsme se už někdy předtím, než jste sem prvně přišla?“

Její úsměv nabral na síle, zároveň bylo jasné, že se nechystá odpovědět. Ladislav se za ní díval, jak rychle kráčí ke dveřím a zimní přísvit rozpouští obrys její postavy. Pomalu, bezmyšlenkovitě se vydal za ní. Prošel kolem kameníků, kteří pozorovali vrtačku pozvolna pronikající klenbou krypty, která se nacházela nejblíž té domnělé Abelesovy. Takový byl jejich nynější plán. Když otevřel křídlo dveří, byla už pryč a průchodem na náměstí zahlédl jenom náhodné chodce. Vrátil se do lavice a otevřel notebook. Zahýbal prsty u nohou, aby se mu v nich rozproudila krev, než se zahřeje při hře.

„Spouštíme kameru do sondy,“ oslovil ho Tomáš. Ladislav uvažoval, jestli opravdu slyší v jeho hlase náznak výčitky. Zvedl se. Archeologové mu uvolnili místo u obrazovky, na níž panovala tma, protože kamera dosud sjížděla do krypty. Náhle se na ní rozbřesklo, ale chvíli trvalo, než paprsky světla ozářily nejprve strop, a pak vykreslily prostor. Vyrýsovaly se v něm geometrické tvary, v nichž rozeznal rakve naskládané vedle sebe, v relativně dobrém stavu. Ladislav ucítil záchvěv zklamání – ani jedna nebyla dětská.

„Samí dospělí,“ řekl. Archeologové si povzdechli, z přítmí se vynořil kostelník, jako by chtěl něco poznamenat, pak zase ustoupil do stínu. „Stejně se tam podíváme,“ prohlásil Ladislav. Nemusel dodávat, že dětská rakev by teoreticky mohla být skrytá mezi ostatními.

„Než to budete mít otevřené, vrátím se,“ oslovil shromážděné a vykročil. Propočítal si, jak dlouho může trvat cesta do Letňan a zpátky. Navíc je skoro poledne, kameníci si před rozebráním klenby nejspíš stejně zajdou na oběd… Ve dveřích chrámu se skoro srazil s otcem Brušákem.

„Promiňte, ale já teď…,“ začal vysvětlovat.

„Nemusíte se omlouvat, pane doktore,“ přerušil ho kněz, „věřím, že máte časový harmonogram výzkumu pevně v rukou. Nepřišel jsem vám vyplňovat docházku,“ usmál se.

„Chci vás spíš povzbudit. Vím, že výsledky výzkumu nezáleží jen na vaší odbornosti, pracovním nasazení a na spolupráci s ostatními. Situace v Týnu je dost nejasná, u řady náhrobků nevíme, kdo pod nimi leží. V kombinaci s omezeným časovým rámcem to může způsobit stres a frustraci. Případ Šimona Abelese je navíc specifický. Na jeho smrt a zejména následný soudní proces se dá nahlížet z různých stran. O vaší dobré vůli nepochybuji, ovšem… Jenom mě napadlo, že byste měl znát kontext…“

V knězových rukou se objevila knížečka. Tak nakonec obracení na víru? napadlo Ladislava. Nechápal, proč by jinak Brušák do chrámu přišel. O komplikovanosti výzkumu a o časové lhůtě přece oba věděli. Nebo snad objevil nějaký neznámý zdroj informací?

„Něco jsem vám přinesl.“

Ladislav se podíval na knihu v ohmatané červené vazbě bez titulu, která nedělala dojem ani historického, ani teologického spisu. Nezdálo se také, že by v ní byl přetištěný text z doby Šimona Abelese. Ničím také nepřipomínala příručku pro budoucího křesťana. Odhadl ji na publikaci malého nakladatelství ze třicátých let, která mohla obsahovat zrovna tak turistického průvodce po Staroměstském náměstí jako román zapomenutého autora, jehož jméno mu nic neřekne.

„Zdá se mi, že by vám prospělo proniknout hlouběji do minulosti a pochopit, o co církvi tehdy šlo.“

„Jestli se vás dotkla slova mého asistenta, Tomáš to určitě nemyslel nijak…“

„Výzkum vedete vy.“

Ladislav mlčel.

„Možná byste mohl nahlédnout pod povrch věcí. Jezuité u nás nemají dobrou pověst. Kdybyste se seznámil s jejich motivací, snad byste si uvědomil, proč tehdy postupovali tak, jak postupovali. Včetně důvodu, který je vedl k pohřbu židovského chlapce právě tady. Týnský chrám byl v té době v rukou jezuitů, ale to pravděpodobně víte. Ptal jste se mě taky, jestli byl Šimon pokřtěný. Přečtěte si nejdřív tuto knihu, pak vám odpovím, ano?“

V metru Ladislava napadlo, že se ocitl pod vrstvami, v nichž se obvykle odehrávaly jeho výzkumy. Kolik hrobů se asi ukrývá nad klenbou tunelu? Kolébání vozu, svištění vzduchu ve větracích žaluziích a skřípěních kol o kolejnice vyvolávalo dojem, jako by minulost bylo prázdné slovo a všechno se dělo právě teď, jako by existoval jenom přítomný okamžik střízlivého, napjatého a trochu unaveného pracovního dne. Spolucestující se dívali do prázdna nebo zírali do pestrobarevných novin s titulky přes půl strany a s velkými fotografiemi.

Otevřel knihu a s překvapením zjistil, že drží v ruce cestopis ze sedmnáctého století, vydaný na konci třicátých let století dvacátého. Jezuité v něm popisovali své misijní cesty. Nalistoval stránku, která byla založená fotografií barokního chrámu.

Se smutkem zanechal jsem za sebou pražskou Vídeňskou bránu, a zároveň s radostí, protože jsem vykročil vstříc svému poslání. Mnohatýdenní putování přes Vídeň a Brennerský průsmyk ve mně zanechalo velkolepý dojem. Vídeň se podobala Praze, ovšem cesta přes Brenner naznačila, že překonávám předěl mezi důvěrně známým životem a budoucností, o níž nemám nejmenšího tušení. Nejprve jsme následovali řeku protékající širokým údolím, až se jeho svahy přiblížily k sobě. Jarní trávu postupně vystřídal sníh. Cítil jsem, jak se i já proměňuji, zanechávaje svou někdejší bytost kdesi v nížině. Pozdější zážitky ovšem slezení průsmyku mnohokrát překonaly.

_Po putování Itálií přibyl jsem do janovského přístavu. Odtud jsem doplul na korábu do španělského Cádizu_, pokračoval Ladislav ve čtení a nechápal, proč mu otec Brušák knihu dal. _Ubytoval jsem se spolu s deseti dalšími bratry v jezuitské rezidenci, kde nám započalo dlouhé čekání na loď do Ameriky. Kvůli obavám z pirátů se cestuje pouze jednou ročně, poněvadž lodě španělské koruny plují všechny společně, aby se snáze ubránily. Měli jsme velké štěstí a přišli jsme ve vhodnou dobu, neboť konvoj měl vyrazit už za tři měsíce. Čekání jsme využili k učení se jazykům, především španělštině._

Ladislav přelétl pohledem k dalšímu odstavci a vytřeštil oči.

Otec představený nám přinesl úhledně vypravenou francouzskou knížku – příběh pražského mučedníka Šimona Abelese. Bratři znalí francouzštiny nám ji předčítali a ihned překládali do latiny, abychom se s ní seznámili. S lačností jsem naslouchal, avšak užasl jsem. Šimonův otec Lazar a příbuzný Löbl zde byli vylíčeni zcela jinak, než jak jsem je znal. Šimon se lišil od skutečného Šimona v každém ohledu.

Ladislavovi se rozbušilo srdce. Teprve když do vozu vstoupil výpravčí s červenou čepicí v ruce, Ladislav si uvědomil, že vlak je ve stanici Letňany, kde má konečnou, a zvedl se ze sedadla.

Šimon Abeles 11.

  

V ten den na začátku jara Herman cestou na Staroměstský rynek ucítil, jak sluneční paprsky od zimy zesílily. Opíraly se do střech, fasád a dlažby zpříma, i křivolaké zdi nedalekého Židovského města vypadaly o něco méně stísněně a ponuře. Když se nemusel vyhýbat loužím, nastavoval slunci s přivřenýma očima tvář. Brzy si však uvědomil zvláštní náladu, plnou očekávání, která kolem něj panovala. Pramenila už z toho, že všichni chodci kráčeli stejným směrem jako on. Byli v černém – s červeným šátkem kolem krku nebo se stuhou ovinutou kolem paže na znamení Šimonova mučednictví. Spěchali, aby se dostali do předních řad, odkud bude dobře vidět. Třístudniční ulicí kráčel celý zástup; po vstupu na rynek Herman spatřil, jak podobný proud lidí vyvrhuje Celetná i Železná ulice.

Herman se oblékl stejně jako vždy, jako by se snažil zahnat vzpomínku na Šimona a na to, co se mu stalo. Jeho úkolem navíc nebylo zúčastnit se pohřbu jako jeden z truchlících, ale přesně obřad popsat. Kráčel stejnými ulicemi jako tehdy, když se u něj Šimon objevil a Herman vyběhl do Klementina. Bylo zvláštní uvědomit si, že od té chvíle uteklo pouhých několik týdnů. Čas se před ním tenkrát větvil jako přehledné ulice důvěrně známé čtvrti. Teď měl naopak pocit, že se ocitl v cizím městě a za každým rohem, kam odbočí, mu přehradí cestu zeď.

Před Staroměstskou radnicí, včleněnou mezi věž s orlojem a příčný dům s podloubím, za nímž začínal Malý rynek, už čekal netrpělivý zástup. Mladší jezuité, rozestavení v půlkruhu kolem vrat, se snažili vytlačit diváky do stran. Po obvodu zástupu postávali trhovci s košíky v rukou. Prodávali svíce se Šimonovými iniciálami, papírové květiny a červené stuhy. Herman zahlédl i nějaké letáky, stačil si všimnout, že Šimon si na nich není podobný – co za štoček asi použili? A potom drsný mužský hlas vykřikl povel. Nad hlavami se zaleskla ostří halaparten, které se vynořily z vrat radnice. Biřici rozčísli zástup na dvě půle.

Ozval se rachot kol na dlažbě, diváci si stoupli si na špičky. Kočáry se vynořily z ulic jakoby ve stejný okamžik. Dvířka se otevřela, panstvo v nabíraných černých šatech sestoupilo po schůdcích a zaplnilo průchod lemovaný halapartnami.

„Měl byste si je zapsat,“ ozvalo se Hermanovi u ucha.

„Odkud bych je asi mohl znát? Všichni navíc vypadají stejně,“ odpověděl tiskař Matějovi.

„Myslíte ty jejich důstojné výrazy? Chtějí prostě uctít našeho mučedníka, to máte pravdu, mistře. Se jmény si vlastně nedělejte starosti. Po obřadu vám předáme soupis pozvaných, aby na letáku nikdo nechyběl. Snažte se spíš zachytit, jak jsou vyšňoření. Viděl jste ten límec? A ta róba! No to je něco. Tady pána vám asi představovat nemusím.“

Uličkou kráčel Bedřich z Kutenštejna, díval se do davu a zjevně očekával projevy úcty. Lidé hladovějící po jiné podívané se však tlačili kupředu, aby se mohli co nejdříve rozběhnout tam, kam mířilo panstvo. Vedle hejtmana šla se skloněnou hlavou jeho žena. Svírala oběma rukama sukně, jako by do nich chtěla ukrýt tvář. Hejtman kynul davu na obě strany, jako by mu provolávali slávu, choť zatím přidala do kroku a skoro ho předběhla, aby už byla uvnitř. Biřici tlačili shromážděné s výhrůžkami zpátky, i Herman musel ucouvnout.

„Pojďte, vezmu vás tam zadem,“ vyzval ho Matěj. „Ať máte všechno z první ruky.“

Odvedl ho kolem radniční věže, zabočili na náměstí. Protáhli se do radnice dvířky, která se vyloupla z plochy vrat. Ocitli se v temném průjezdu, kde Matěj popadl Hermana za rukáv a odtáhl ho za sebou.

Vstoupili do věže z druhé strany. Tiskař si na schodech uvědomil zvláštní šumění, doléhající odkudsi zvenčí. Teprve po chvíli pochopil, že ty zvuky vydává netrpělivý zástup. Matěj před ním otevřel dvířka vedoucí do radniční kaple Panny Marie, ovanulo je horko z natěsnaných těl. Proklestil mu cestu k rakvi, nad kterou se zvedala drátěná mřížka. Podobala se klíckám, v jakých kupci prodávali pestrobarevné ptáky ze zámoří.

„Co to má být?“ zeptal se Herman.

„Otec Johann myslel na všechno!“ odvětil Matěj hrdě. „Každý se bude chtít našeho mučedníka dotknout.“

Pod těmi drátěnými nebesy ležel Šimon. Herman ho poznal hned, samozřejmě – a zároveň musel zapochybovat, jestli je to doopravdy on. Chlapec měl nepřirozeně růžový odstín pleti v obličeji. Jizvičky zmizely, stejně jako tázavý, nadějeplný i vypočítavý pohled. Hoch spočíval v dlouhém rouchu, které mu sahalo až po kotníky, na vyšívaných poduškách, zasypaný růžemi a liliemi, v truhle vyložené červenou látkou. Růže byly rudé, lilie bílé. Kolem čela mu ovinuli zdobený šál, připomínající turban. Herman se sehnul, aby se pokusil zahlédnout ránu na levém spánku, ale nespatřil ji.

„Tak co mu říkáte?“ zeptal se Matěj.

„Jak… jak může mít takovouhle barvu?“

„Pozvali jsme si malíře. Pro naše kostely vytvořil desítky obrazů mučedníků, tentokrát jsme ho ale pověřili jiným úkolem. Otec Johann ho poprosil, aby Šimonovi zlehka poopravil tvář. Cílem nebylo zdůraznit chlapcovo utrpení, naopak jeho blaženost. Dopadlo to skvěle, viďte?“

„Hm…“

„Tu barevnou symboliku chápete, ne? Bílá jako barva nevinnosti – a rudá jako mučedníkova krev.“

Slavnostní proslovy Hermanovi umožnily zapomenout, že stojí vedle Šimonova těla, protože zněly, jako by se týkaly někoho úplně jiného. Hoch, který se v cizích šatech objevil v Hermanově pracovně, se někam vytratil. Tiskaři připadalo, že se tady mluví o Šimonovi, jehož neznal. Nad rakví stálo několik bohatě oblečených mužů. Dáma v jejich středu měla smutný výraz, kterým probleskovalo vědomí vlastní důležitosti.

„To je hraběnka Šliková,“ zašeptal Matěj Hermanovi. „Pořídila Šimonovi pohřební výbavu, včera ho omyla a ustrojila.“ Herman se na ni zadíval tak upřeně, až mu odpověděla tázavým pohledem. Svěsil hlavu. Nemohl se jí zeptat, co viděla. Nemohl ji požádat, aby odsvědčila… Co vlastně? Že ranka na jeho spánku nepocházela od úderu? Že Šimon opravdu trpěl svrabem, jak to Lazar tvrdil? Že chlapec nebyl zavražděn?

Podíval se znovu na Šimona a tentokrát si všiml něčeho, co mu nehrálo. Neurčitý pocit se vrátil, teď se na něj dokázal víc soustředit. Šimonova tvář byla pod nalíčením zvětšená. Herman si uvědomil s konečnou platností, že má před sebou mrtvého, jemuž zduřel obličej. Pod barvami, používanými na tváře a roucha světců, pracovala hniloba. Otřásl se.

Když bohoslužba skončila, tiskař se otočil, aby se protlačil ven. Matěj ho zastavil: „Počkejte ještě, mistře. Teď se budou Šimonovi klanět. To byste si neměl nechat ujít.“

Pokyny jezuitů a příkazy biřiců konečně zapůsobily. Návštěvníci pohřbu se dali do pohybu, aby prošli kolem Šimona k východu z kaple. Herman viděl vytřeštěné oči, pootevřená ústa, zrudlé a sinalé tváře. Slzy bolesti, které se někdy nedaly rozeznat od slz vytržení. Ženy se při pohledu na Šimonovu rakvičku potácely, muži je podpírali. Někteří s sebou vzali děti, které se vyjeveně rozhlížely, bez grimasy povinného truchlení. Jakási žena si odmotala z šatů červenou stuhu a spustila ji pletivem do rakve. Vytáhla ji ven, políbila a vykřikla: „Našemu sladkému mučedníkovi stále teče krev!“

Matěj podotkl: „Všechno si zapamatujte, mistře.“

Herman si Šimona znovu prohlédl, tentokrát zpozoroval temnou skvrnu na jeho rozříznuté šíji.

Před truhlu vedle tiskaře se probojoval švihák s bohatě oblečenou dámou „Jeho rány se nezavřely!“ zaslechl Herman výkřik. Žena marně hledala šátek. Kavalír si odtrhl pruh z nabírání košile, s úklonou ho ženě podal. Třesoucíma se rukama jej protlačila mezi dráty, v kapli se rozšuměly vzrušené hlasy.

I další ze zástupu si pokoušeli namočit šátky v Šimonově krvi. Poklekali u rakve, přidržovali se jí, opírali si o ni čela. Její okraje se brzy zvrásnily a zesvětlaly, jak do nich zatínali nehty, aby vyrvali z okrajů pár třísek. Truchlící vzdychali, když jim zajely pod nehty. V rakvi se objevily štěrbiny, jimiž vykoukla látka, kterou ji vystlali. Ochranná mřížka už byla celá zprohýbaná, oka roztažená, jako kdyby se Šimon pokoušel probojovat ven.

Jakýsi muž protlačil oky ruku, v prstech svíral prsten a podle krouživých pohybů zápěstí se ho pokoušel chlapci navléct. Zřejmě se mu to nepovedlo, protože ruku znovu vyprostil, až se klec roztřásla. Sevřel prsten v pěsti, políbil ji a vzápětí spojil dlaně k modlitbě. Museli ho od rakve odstrkat; dělal strnulé krůčky, vášnivě soustředěný na svou modlitbu.

Jezuité přinesli novou truhlu, do které Šimona přeložili. Nechali projít šestnáct mladíků s věnci na hlavách a v červených pláštích přes bílé šaty, jimž rakev naložili na ramena. Jako světlí pavouci se po jejich pažích rozběhly žadonivé prsty diváků. Herman se pomalu sunul spolu se zástupem z kaple. Venku se konečně protlačil na jeho okraj. Pozoroval, jak se řadí průvod, když tu k němu dolehl hřmot, který zvolna sílil. Na okamžik se mu zdálo, že se valí povodeň, jako by se při jarní velké vodě protrhly rybníky nad Prahou. Zvuk kolísal, zvedal se a ustupoval, ale diváci zůstali semknutí. Pak pochopil, co slyší. Vyzvánění zvonů na pražských kostelích.

V čele průvodu šel houf dětí opásaných červenými stuhami. Herman je považoval za žáky klementinské školy, dokud mezi nimi nezahlédl Sáru Uresinovou a neuvědomil si, že jsou to nedávno pokřtěné židovské děti. Užasl nad jejich množstvím. Starostlivě je vedli jezuité. Následovala skupina studentů s hořícími svícemi. Pak se hlasitě ozvala hudba, protože se přiblížili hudebníci s bubny a s pozouny. Po nich se objevily desítky kněží držících se zpříma jako otec Johann, a pak faráři v tak dlouhém zástupu, že museli přijít snad ze všech kostelů v Praze. Průvod nabral rudou barvu, protože takový byl odstín jejich ornátů. Mezi dvěma kněžími zazářil bohatý oděv církevního hodnostáře s křížem v rukou.

„Sám metropolitní děkan Bílek z Bílenberku,“ vysvětlil Hermanovi Matěj.

Scéna znovu zčervenala, protože se objevilo šestnáct mladíků v červených pláštích, kteří nesli Šimonovu rakev. Obklopovalo je dvanáct chlapců s hořícími svícemi, také oblečených v kombinaci červené a bílé. Samotného nebožtíka mohli spatřit leda zvědavci v oknech. Majitelé domů postávali ve vchodech a s tváří zvážnělou zármutkem sdělovali zájemcům, za kolik je pustí dovnitř.

Herman zahlédl na opačné straně průvodu otce Johanna. Přibíhali k němu mladší bratři a kněz jim slovy a gesty dával příkazy, které okamžitě vyráželi splnit.

Matěj pobídl Hermana k rychlé chůzi, aby předstihli průvod. Zvony vyplnily vzduch houpavým, přelévavým hřmotem. „Všech sedmdesát jich vyzvání,“ řekl s pýchou mladík.

Průvod šel k Týnskému chrámu nejdelší možnou cestou, zcela opačným směrem přes Malý rynek a dalšími staroměstskými ulicemi. Několikrát se na nárožích stočil zpátky, zpomaloval v úžinách ulic, houstl, jak se k němu přidávali kolemjdoucí. Při korunovacích se nad hlavami vznášel starobylý prapor židovské obce, uchovávaný ve Staronové synagoze. Tentokrát ho Herman mezi pestrými vlajkami, ozdobenými rudými stuhami, neviděl. A mezi muzikanty se neobjevil ani strýček Izák se svou kapelou. Nad zástupem se zvedl Mariánský sloup na Staroměstském rynku. Průvod se zastavil, Herman roztržitě poslouchal církevní zpěvy, modlitby a požehnání.

Všiml si, že u domovních zdí postávají kluci s klobouky naraženými přes uši. Při pohledu na ně Hermana zamrazilo, pak pochopil. Kdyby někoho v davu napadlo vyřídit si účty s Židovským městem, měli jeho obyvatele varovat.

Do Týnského chrámu vešli Matěj s Hermanem mezi prvními.

„Tahle sláva nemá se Šimonem nic společného,“ prohlásil tiskař nad jámou zakrytou prkny.

„Mýlíte se, mistře. Jestli chcete říct, že obřad nejde dohromady se Šimonem, jakého jsme znali – ano. Je mi ho líto stejně jako vám, ale zároveň jsem šťastný, čeho ve své smrti dosáhl. Už dávno není žádným obyčejným klukem a já děkuji Boží prozřetelnosti, že mu poskytla takovou výsadu.“

„Jakou výsadu, Matěji?“

„Jak asi vypadal jeho pohřeb na židovském hřbitově?“

„Ale…“

„Obřad povede světící biskup Jan Hynek Dlouhoveský. A zúčastní se ho i nejvyšší purkrabí Adolf Vratislav ze Šternberka. Vy ale přece víte, co to všechno znamená. Pro ty, kteří se chtějí přichýlit k pravé víře. Právě vy byste měl vědět, jaký je skutečný význam Šimonova příběhu.“

Herman měl na jazyku otázku, jestli to Matěj myslí vážně. Chtěl mu připomenout Šimona, jemuž zasvítily oči u hračkářského krámku. Šimona, který se třásl úzkostí, když v ukradených šatech utekl z domu a stanul před mistrem tiskařem. Nezeptal se však, protože ho zarazil Matějův výraz. Mladý kněz vlastně vůbec nebyl tak vyrovnaný, jak Hermanovi až dosud připadal. Zdálo se, že chce jmény hodnostářů přesvědčit spíše sebe než tiskaře. A věty formuloval tak, jako by se je naučil z textu otce Johanna. Tiskař se musel zhluboka nadechnout. Poslouchal slova světícího biskupa při pohřebním obřadu, ale nevnímal je.

Když začali spouštět truhlu dolů, dav se ve smršti vzdechů pohnul kupředu. Herman stál naštěstí u sloupu, který mu kryl záda, s Matějem vedle sebe. Se vzrušeným šepotem, přecházejícím v polohlasné výkřiky a pak v nesrozumitelný, rostoucí jekot, se lidé tlačili kolem něj. Ti v první řadě se podpírali na okraji hrobu, aby do něj nespadli. Na kloboucích, na ramenou, v pase měli připevněné červené stuhy, jako vojáci, kteří v bitvě potřebují rozlišit svou stranu. Nad davem se objevila Johannova hlava. Náhle bylo jasné, že rakev už spočinula v kryptě. Zástupem projela poslední křeč, záchvěv vzrušení nebo naopak zklamání. Lidé se začali obracet k chrámovým vratům.

Před kostelem Hermana oslovili trhovci, jestli by neměl kousek dřeva z Šimonovy rakve, a překřikovali se s nabídkami. Z chrámu se vynořil otec Johann. S uvolněným, spokojeným výrazem.

„Tohle jste chtěl?“ ukázal Herman na obchodníky.

„Člověk musí napomoci Božímu záměru podle svých nepatrných možností, mistře. Ty jsi stál na samém začátku cesty, která nás dovedla až sem. Neopovrhuj lidmi, kteří neměli takové štěstí.“

„I když chtějí na Šimonovi nadělat majlant?“

„Věřím, že tuší význam toho, čeho jsou svědky. Jestliže potřebují hmatatelnou památku, budiž.“

„A proto kšeftují s kouskem dřeva?“

„Význam oběti našeho mučedníka chápou zkrátka po svém. Půjdu se teď s bratry modlit za Šimonovu duši, tím mu prospějeme víc, než kdybychom se nechali unést bolestí. Těším se na tvůj další leták, mistře.“

Do dlažby, po které Herman kráčel, se opíralo ostré slunce. Jaro jako by přineslo jiný vzduch, v němž se objevily nové pachy a vůně. Šimonova smrt a všechno, co následovalo, se zdálo být zimním přeludem, který zmizel spolu s chladem a šerem. Herman si až po nějakém čase uvědomil, že kráčí jinam než domů.

Procházel se uličkami Židovského města a nakukoval do dvorků, které si pamatoval z dětství. Byl si jistý, že na nějaké kluky musí narazit, teď v pozdním odpoledni už v chederu určitě skončili. Konečně potkal skupinku dětí přibližně v Šimonově věku.

„Kudy se dostanu k řece?“ zeptal se jich.

„Jdete k dřevařům?“

No ovšem. Na břehu se přece tyčily vysoké, kvádrovité hranice připlavených polen, sahající až ke střechám domů. Kam jinam by měl jít – za hranicemi dřeva už začínal neobydlený okraj města. Zavrtěl hlavou.

Prohlíželi si ho sice s podezřením, ale celkem ochotně mu popsali cestu, kterou dobře znal.

„Taky si tam vyrábíte figurky z jílu?“ zeptal se jich vzápětí.

„Jak to víte, pane?“ ozval se nejsrdnatější kluk.

„Kdysi dávno jsem bydlel v Židovském městě.“

„Hmmm, vypadáte jako křesťan. Opravdu jste žil tady? Cestu k řece si musíte pamatovat, ne?“ nedal se odbýt kluk. Byl vysoký, hubený, s rovnými vlasy, díval se na Hermana s neskrývaným podezřením.

„Doprovodíte mě?“

„Radši nám rovnou řekněte, proč jste přišel.“

„Znali jste Šimona Abelese?“

Hubený kluk ucouvl, jako by se na něj tiskař rozpřáhl. Ustoupil do hloučku, nespouštěl z Hermana oči a vzrušeně si šeptal s ostatními.

„Nebojte se mě. Nikdo mě neposlal. Snažím se pomoct Lee, Hanele a Löblovi.“

„A vy jste kdo?“

„Já jsem Šimonův příbuzný,“ vyhrkl. Tentokrát už své lži málem věřil. Na okamžik se mu vrátil obraz Šimona sedícího v jeho kuchyni, i to zvláštní kouzlo, které jeho dům tehdy naplnilo.

„Příbuzný z křesťanského města?“ podezřívavě se zeptal kluk.

„Jsem odsud.“

Kluk ho ještě chvíli pozoroval, konečně se rozhodl. „Vy pojďte se mnou,“ ukázal na pár starších dětí, „a vy menší mazejte domů.“

„Koupím vám hračky,“ nabídl jim Herman. Teď už se podezření objevilo v očích všem. Rodiče jim nejspíš vyprávěli podobné příběhy, jako kdysi otec Hermanovi. O křesťanech, kteří číhají na hranicích Židovského města, aby děti nalákali na hračky, strčili do pytle a bitím obrátili na svou víru.

„Půjdeme na naše tajné místo. – Zvládnete přelézt plot?“

Zabočili na dvorek, odkud vyšplhali na střechu kůlny. Seskákali mezi kurníky a králíkárny, prokličkovali mezi pověšeným prádlem a zavrávorali, když jim podklouzly nohy na rozblácených dvorcích. Herman jim sotva stačil. Kluci se drápali na ploty v hadrech poděděných po starších sourozencích, s ohrnutými nohavicemi a vlajícími rukávy. On vězel v šatech ctihodného měšťana navlečených na těle, které za ty roky ztěžklo.

Když se při šplhání nemohl dostat přes hranu plotu, vůdce party se zasmál: „Visíte tam jak ukřižovaný.“ S Hermanem to škublo, vzápětí si vzpomněl, že takhle kdysi mluvil také. Nadávali si s kluky do _Nazaretských_ nebo rovnou do _Ježíšů._

Zastavili se mezi barabiznami kdesi na hranici Židovského města. Přibližně do stejných míst kdysi chodil se svou partou. Tady nehrozilo, že by se odněkud vynořil něčí otec, a nebezpečí, že se tu objeví křesťané, jenom podivně zesilovalo přitažlivost zdejších zákoutí. Sesedli se na hromadě starých trámů.

„Tak co by vás zajímalo?“ pronesl kluk věcným, zřejmě odposlechnutým tónem.

„Byl Šimon zdravý?“

„Jo. Ne. Míval ty svoje záchvaty.“

„Jaké?“

„Vždycky to s ním seklo. Cukal sebou. Zvedli ho ze země… Ale druhý den už byl jako rybička.“

„A jak se k Šimonovi choval Lazar?“

„Jak to myslíte?“

„Mlátil ho? Nebo mu spíš domlouval?“

„To víte, že mu sem tam jednu střelil. Zvlášť když se Šimon začal paktovat s křesťanskými hochy.“

„Vy si s nimi nehrajete? My jsme to dělali.“

„Jasně, jenže Šimon se do nich až moc zamiloval. Jinak ty hračky,“ připomněl vůdce party, „budou pro menší děti, aby držely klapačku. Nám starším dejte peníze.“

Vydali se směrem k náměstí se stánky. Blížili se k hranici Židovského města a Herman si vybavil, jak sem kdysi zamířil se Šimonem za stejným cílem. A potom se v boční ulici objevila skupina mužů přibližně v jeho věku. Někteří byli v zástěrách, jak vyběhli z obchodů nebo dílen, jiní v obnošených šatech, v nichž skládali zboží. Svalnatého chlapa doprovázel malý chlapec, kterého Herman zahlédl mezi menšími dětmi. Musel poklusávat, aby stačil dospělým.

„Jéje, Moše si pustil hubu na špacír,“ vyhrkl jeho průvodce. „Berem roha a vy byste měl taky.“ Vyrazili různými směry. Herman běžel uličkami, pokoušel se co nejčastěji odbočit, ale stále za sebou slyšel zuřivé volání. Zahlédl hřbitovní zeď s brankou.

„Copak vás sem přivádí? Nechcete snad zase vykopávat něčí hrob?“ zeptal se ho hrobník Hirš, na kterého Herman narazil mezi náhrobky. Zadýchaný tiskař se snažil vymyslet nějaké uvěřitelné vysvětlení.

„Ne, já… rád bych se podíval na hroby zázračných rabínů.“

„V tom případě vám půjčím jarmulku. Svou vlastní, předpokládám, nemáte.“

V brance se objevili muži. Přetlačovali se rameny, aby se dostali dovnitř, vzápětí se začali pátravě rozhlížet.

Herman se shýbl, jako by zkoumal nejbližší náhrobek. „Mohli bychom… zrychlit?“ poprosil.

Hrobník překvapeně zvedl obočí, pak se podíval na chlapy u branky, kteří se překřikovali a mávali rukama. Ukázal k domku u hřbitovní zdi. Herman tam v předklonu dokličkoval mezi hroby. Za okamžik Hirš vstoupil a zeptal se: „Proč jste vlastně tady?“

„Já vlastně… Potřeboval bych půjčit modlitební řemínky.“

„Proč právě ode mě?“

„Na nikoho jiného se obrátit nemůžu.“

Hrobník ho mlčky pozoroval.

Herman váhal jenom okamžik, pak Hiršovi všechno vylíčil. Lea se musela dozvědět, že Lazar je po smrti. Herman se s ní u výslechu uvidí a potřebuje jí dát znamení, kterému by porozuměla.

„Myslel jsem, že se chcete vrátit k židovství, mistře,“ zvolna pronesl Hirš. „Jak jste si tady minule myl ruce… To je přece židovský zvyk.“

„O řemínky nemusíte mít strach,“ vyhnul se tiskař odpovědi.

„Jsou po tátovi. Dávejte na ně pozor.“ Hrobník vytáhl opotřebovaný sametový váček, přesně takový, jaký míval Hermanův otec.

„Děkuji vám.“

„Poděkujte, až váš plán vyjde. A počkejte ještě.“

Nějakou dobu poslouchali, jak muži pobíhají mezi náhrobky a křičí na sebe. Herman popsal Hiršovi vůdce klukovské party. Hrobníkovi se objevil na tváři úsměv.

„To byl Šmuel, rabínův synek. Pěkné kvítko.“

„Rabín ho musel mít už v letech, ne?“

„Šmuel je benjamínek. Ten je z jiného těsta než tatík. Říká, co si myslí, a když se někomu něco nezdá, klidně se oboří i na starší. A kdyby mu někdo chtěl dát přes pysk? Ten se valchovačky nebojí.“

„Pan rabín by mi asi řemínky nepůjčil, viďte?“

„Řekněme, že tady na hřbitově jste na nejlepší adrese. My se postaráme o každého. Třeba i o vás, kdybyste se jednou chtěl vrátit k víře předků.“

„Myslel jsem, že hřbitov je plný.“

„Jeden hrob se nám uvolnil,“ opáčil Hirš jakoby nic.

Až v křesťanských ulicích si Herman uvědomil, že mu hrobníkova jarmulka zůstala v kapse.

Šimon Albrecht 12.

  

Ladislava před stanicí metra překvapil volný horizont. Stačil jediný pohled na pláň s vybledlou trávou, aby si uvědomil, že se v posledních měsících vůbec nedostal z městského centra. Šimon všechny jeho návrhy na výlety odmítal.

Do autobusu s ním nastoupilo několik výrostků v lyžařských bundách a v kšiltovkách. Na jedné ze zastávek se vyhrnuli ven. Ladislav vystoupil také a s odstupem je následoval k výstavním halám, před nimiž zahlédl řečníka obklopeného shlukem lidí.

Muže s mikrofonem poznal dřív, než uslyšel ze slabých reproduktorů jeho hlas. Promlouval k němu Evžen Kasejovický, šéf Báze. Obklopovali ho podsadití chlapíci v černých bombrech ostříhaní skoro dohola, kteří nastavovali publiku tváře bez výrazu. Postávalo tam také zhruba dvacet rozpačitých výrostků. Očividně nechtěli nic jiného než se dostat do haly, jenže pódium jim stálo v cestě, spolu s přibližně stejně početným hloučkem novinářů. Ze dveří haly občas vyhlédly klukovské tváře a rychle se zase stáhly zpátky.

„Báze se staví za právo mladých lidí bavit se po svém. Nesouhlasíme s názory, že počítačové hry mají negativní vliv. Naopak rozvíjejí postřeh, motorickou obratnost a schopnost spolupracovat.“

Kasejovický začal jako obvykle něčím obecným, s čím se dalo celkem souhlasit.

„Nechápeme odpor, který vzbuzuje u našich úřadů hra Battle Church. Ano, předvádí střet židů s křesťany, ale ukazuje ho realis­ticky. Měli bychom si připustit, že tyto dvě náboženské skupiny spolu po staletí soupeřily. A jejich boj neskončil ani dnes. Nic na tom ale není, soutěžení je zdravé. My se nemusíme zdržovat politickou korektností a řečmi o multikulturní společnosti. Jsou protivníci, kteří si vždycky půjdou po krku. Náš národ se taky musí prosadit proti silnějším konkurentům. Balamutit se falešnými představami, že žijeme mezi samými přáteli, by byla chyba.

Židi tohle všechno vědí odedávna. A mají můj obdiv za to, jak se dokázali prosadit. Musejí ale počítat s tím, že my chceme být úspěšní taky. Tohle je náš životní prostor, o který budeme bojovat. Klidně i proti nim. Battle Church tohle dokonale zobrazuje.

Jsme tady, abychom vyjádřili solidaritu hráčům Battle Church! Jsme tady, protože jsme s vámi! Proti cenzuře! Proti tomu, že náš stát si dovolí jenom na někoho! Na koho si netroufne, to víte nejlíp vy sami! Na ty, kteří si užívají blahobytu ve svých vilách, financovaných z úplatků! A také na ty, co si pohodlně žijou z dávek! Jsme proti každému, kdo omezuje práva slušných lidí! Jsme tady za všechny, kteří musejí chodit do práce a vyžít s pár tisícovkami! To my jsme národ! Jsme tady proti těm, kdo vám brání hrát Battle Church!“

Kasejovický vyslovoval název hry jako „batl čurč“. Ladislava někdo zatahal za rukáv. Přes okraj vlňáku se na něj usmívaly oči novinářky. „Pojďte zadem, ať nemusíte bojovat s panem Kasejovickým o životní prostor.“

U dvířek za rohem postávali dva kluci se sluchátky v uších a s patkami vykukujícími zpod kšiltovek. Novinářce mlčky uvolnili vchod, Ladislavovi věnovali jenom zběžný pohled.

„Organizátoři téhle akce naštěstí vědí, jak je důležité, co o ní média napíšou,“ poznamenala, když se octli v teplém vzduchu uvnitř.

V obrovské hale osvětlené zářivkami stály desítky, možná stovky stolů s počítači. Nehybné tváře zešedly v přísvitu monitorů, těla spočívala v kancelářských křesílkách, zpod stolů vyčnívaly nohy. Třebaže se všichni tvářili uvolněně, panovalo tam podivné ticho, plné zvláštního významu, nepochopitelného záměru. Připomínalo to bohoslužbu, ovšem žádný oltář nebyl v dohledu – anebo spíše před každým hráčem stál jeho vlastní. Každý měl svůj monitor před sebou. Ladislav se rozhlédl po jejich řadách.

Generátory rozestavěné podél stěn haly stejnoměrně hučely. Novinářka si stáhla vlňák a pověsila si bundu přes rameno. Ladislav zamířil k nejbližším hráčům. Zastavil se nad nimi, zaváhal. Někteří pronášeli hrdelními hlasy podrážděné, krátké věty.

„Co tam kempí?“

„To je ale čítr…“

„Plentuju béčko!“

Poklepal na rameno mladíkovi v červené mikině, který si nastřádal vedle klávesnice hromádku obalů z celozrnných tyčinek. „Neznáš Šimona?“ Hoch k němu nechápavě otočil tvář se sluchátky. Zavrtěl hlavou a znovu se přisál k obrazovce, kde vojáci v sutinách jakéhosi blízkovýchodního města stříleli na ozbrojence v dlouhých hábitech. Ladislav si nebyl jistý, jestli ho vůbec slyšel.

Postoupil k vedlejšímu stolu, kde si kluk v oranžovo-zelené sportovní bundě pohrával s plechovkou energetického drinku. Obraz na monitoru se pohupoval, jak jeho hráč rázoval po plošině skalní pevnosti, kde postávali muži ve starověkých šatech na způsob tunik, s meči a s kopími. U paty zdi, ohraničující plošinu, ležely nachystané kameny. Hráč vyhlédl přes zeď a ukázal se násep, který se proti ní zvedal. Budovali ho otroci, za nimiž stáli muži se štíty, ve kterých Ladislav poznal římské legionáře. Sklonil se k rameni v bundě: „Hledám Šimona!“

Kluk po něm bleskl pohledem, vzápětí se obrátil k monitoru. Scéna v pevnosti zůstávala pořád stejná, ale už od ní neodtrhl oči. Zavrtěl hlavou.

Výrostkovi na ježka u vedlejšího stolu monitor právě zčernal. Znamenalo to, že vyčerpal svůj příděl životů. Uhodil do stolku, až se po něm rozkutálely prázdné kelímky. Sousedé u vedlejších stolů si jeho gesta zřejmě vůbec nevšimli.

„Neznáš Šimona, prosím tě?“

„Tenhle _nick_ mi nic neříká. – Počkejte,“ zarazil se kluk, „on se tak doopravdy jmenuje? Jak si říká při hraní?“

„Anielek… asi.“

„Toho týpka neznám. Možná jsem s ním hrál, ale ono jich tam běhá tolik… Proč ho nezkusíte najít ve hře?“

„A jaký by to mělo smysl?“

„Přes _stream_ s ním můžete chatovat.“

Novinářka mluvila s mladíkem v mikině a džínách. Byl o něco starší než hráči, neměl kšiltovku ani sportovní boty. Jeho džíny a mikina ho od hráčů příliš neodlišovaly, zato výraz ano. Nebyla v něm ta zvláštní směs okázalé lhostejnosti, soustředění a podráždění, již Ladislav zahlédl u hráčů a která mu připomněla Šimona.

„… samozřejmě že by mohli hrát od svých domácích počítačů. Díky společnýmu utkání ale vznikne pocit, hm, komunity.“

„Vždyť spolu nemluví.“

„Komunikujou přes chat, můžou i mailovat, spíš ale používají Skype nebo ICQ,“ vysvětloval mladík.

„A jak se tahle komunita liší třeba od lidí, co spolu hrajou kuželky?“ zajímala se novinářka.

Mladík se usmál, jako by si byl jistý, že ho stejně nedokáže pochopit. „Představte si, že tenhle svět prostě zmizí. Vznikne něco jinýho. Netvrdím, že lepšího. Ale…“

Od vchodu k nim dolehl hluk. Ladislav zahlédl nad hlavami hráčů několik postav s šátky přes tváře a s nasazenými kapucemi, jak se vrhají na muže v černých bombrech. Klubko se vzápětí ocitlo u první řady hráčů. Výkřiky doprovodil rámus kácejících se monitorů a kutálejících se plechovek, desky převržených stolů kleply do podlahy. Ladislav se snažil zahlédnout, jestli tam někde není Šimon. Mladík v mikině se tím směrem rozběhl, zbytek sálu zůstal nehybný.

„Měli bychom zmizet, ať taky jednu nechytíme,“ poznamenala novinářka a oblékla si bundu.

„Co je to za lidi?“ zeptal se jí, zatímco vedle ní spěchal k postrannímu vchodu.

„Kasejovický říká, že jsou to anarchisti. Anarchisti tvrdí, že útočí převlečená Kasejovického ochranka.“

„Proč by Báze organizovala něco takového?“

„Když chcete někoho bránit, tak musíte mít proti komu, no ne?“

Uslyšeli policejní sirény. Kluci v kšiltovkách nakukovali bočním vchodem dovnitř. Novinářka protáhla Ladislava ven a vydala se mezi drátěnými ploty na opačnou stranu, než odkud přišli.

„Moc by se mi nehodilo, kdyby mě policajti zahlédli. O příliš tvrdém zásahu ať píšou jiní. Já s nima potřebuju mít dobré vztahy.“

Ladislav zpomalil.

„Asi bych se měl vrátit, možná tam Šimon někde je a jenom jsem ho přehlédl.“

„Vždyť přece víte, kde ho najdete: v té hře.“

„Vy jste poslouchala, o čem se s nimi bavím?“

„To ani nebylo potřeba. Opravdu si myslíte, že nemám s Battle Church žádnou zkušenost? Nepodceňujte mě. A co kdybychom už přestali s tím vykáním? Já jsem Monika.“

Najednou měl pocit, že novinářka dokáže odhadnout, co mu táhne hlavou – zároveň ale rozeznával v jejím zájmu něco osobního, skoro přátelského. Skutečně je tady s ním jen kvůli zajímavému případu? A pokud by to bylo jinak? Nepřál by si to?

Šimon Abeles 12.

  

Při Lazarově pohřbu se nad hlavami zástupu nevznášely prapory. Postavy shromážděné před radnicí nepropojovalo vzrušení, spíše zachmuřené očekávání. Vlastně to ani žádný pohřeb není, uvědomil si Herman, když se připojil k davu. Seskupili se ostatně po straně, na Staroměstském rynku – pod oknem sousedícím s arkýřem kaple Panny Marie.

Čekající se zcela odmlčeli, protože se nad nimi objevil muž a naznačil jim, aby se rozestoupili. Náraz Lazarova těla na dlažbu se mohl podobat něčemu jinému – pádu pytle s obilím, svitku látky, balíku knih. A přesto Herman přesně věděl, co slyší. Při té hluché ráně mu přeběhl mráz po zádech.

Z průjezdu radnice vyvedli tažného valacha, který několikrát hrábl naprázdno kopytem. Kočí ho chytil za ohlávku, něco mu tiše řekl a poplácal ho po krku. Pak se sklonil k Lazarovu tělu; brzy se k němu přidalo několik chlapů, kteří zřejmě nevydrželi přihlížet. V předklonu koně povzbuzovali rozpačitými nadávkami, zatímco se snažili připoutat podivný náklad k postroji. Stejně by se asi zachovali, kdyby se pokoušeli připevnit upadlé kolo k vozu. Kůň otáčel hlavu, jako by chtěl zjistit, proč zapřahání probíhá jinak než obvykle. Jakmile ho kočí pobídl, dal se do houpavého pohybu. Tělo na dlažbě, tváří k zemi, zanechávalo v davu průrvu, která se uzavírala jen zvolna. Herman do ní vstoupil.

Lazarova hlava vyčnívající z pytle se otřásala na nerovnostech ulice, její trhavé pohyby vyvolávaly dojem, že se mrtvý pokouší zvednout.

Když vešli do ulic na okraji města, pachy ve vzduchu se začaly měnit. Herman ucítil vůni listů klubajících se z pupenů, které nemohlo nic zastavit. Zhluboka se nadechl, pak se znovu podíval na Lazarovo tělo a jeho záškuby na kamenech.

Zástup se již v Celetné ulici protáhl a roztrhal, protože někteří koni nestačili. Teď byla cítit vůně čerstvého pečiva, které se tam prodávalo. Hermana náhle zasáhla jakási nepřípadnost situace – proč by si vlastně nemohl koupit jednu caltu a chvíli postát, než ji sní? Pokračoval dál. Za Prašnou branou pokračovali v prodloužení přímky od Staroměstského rynku, až dospěli k bráně městského pevnění. Vyšli z ní a před nimi se zvedly kopce, na jednom z nichž se kdysi za husitských vojen bránil kacíř Žižka. Na místě jeho vítězství dnes rostly vinice, stejně jako kdysi. Mířili však na úpatí kopců, tam, kde se na popravišti nakláněla kola na kůlech, s pokroucenými, zčernalými lidskými ostatky na loukotích. Z šibenic splývaly provazy s vyzáblými oběšenci, jakoby vyřezanými z temného dřeva. Kat postával na zděném, oválném popravišti; z rozdělaného ohně neuspěchaně stoupal kouř. Při tom pohledu všichni náhle přidali do kroku, nahrnuli se dopředu a uzavřeli Hermanovi výhled.

Pak mezi diváky zahlédl, jak odvádějí koně. Několik mužů vyneslo nahoru Lazarovo tělo, kat se nad ním sklonil s nožem v ruce. Přihlížející do sebe strkali lokty, jak se snažili probojovat blíž. Herman naopak odstoupil, aby měl lepší výhled. Vztyčený popravčí ukázal cosi davu, který vzrušeně zamručel. Teprve když tiskař zachytil brebentění kolem, uvědomil si, co se mu odehrává před očima. Kat se rozpřáhl a uhodil Lazarovým srdcem dolů, a znovu, Herman ještě několikrát zahlédl tmavou hmotu, jak se napřahuje proti tváři mrtvého. Aby mu srdce _omlátil o hubu_, jak zněl rozsudek. Popravčí naposledy zvedl ten kus masa, tentokrát nad plameny. Kouř stoupající k jarnímu nebi zhoustl.

Herman už nechtěl vidět, jak bude pokračovat trest vykonávaný na mrtvém. Věděl, že po spálení Lazarova srdce jeho tělo rozčtvrtí. Otočil se a zamířil zpátky. Ozval se za ním klapot kopyt, předstihla ho koňská hlava, znaveně se pohupující v chůzi. Zatímco ho zvíře míjelo, podívalo se na něj svým temným okem. Herman uvízl v jeho pohledu, jako by se přenesl na nějakou temnou, lesklou hvězdu někde daleko odsud.

„Jsme s tebou spokojeni, mistře,“ usmíval se hejtman, který si předvolal Hermana na radnici. Tiskař sledoval stříbrné nitky, jimiž byly vyzdobeny jeho šaty. Ty spletité ornamenty mu přišly pochopitelnější než mužův úsměv.

„Letáky jdou na dračku a lidé jsou jednoznačně na naší straně. Dokázali jsme, že na Starém Městě pražském vládne právo. – Byl ses podívat na popravčím vršku, viď?“

Hejtman se ťukl do čela, jako by si teprve teď vzpomněl, proč Herman přišel, a ukázal do kouta.

„Vracím ti plášť, mistře. Chtěl jsi zlomit Lazara soucitem, co? No, nepodařilo se. Na to plemeno je škoda plejtvat dobrotou. Je to jako sníh v peci sušit.“

Herman se sehnul. Čekal, že ucítí pach špíny, potu a úzkosti. Plášť žádný zápach nevydával. Všechno se vlastně seběhlo rychle. Příliš rychle.

„Je jenom dobře, že máme toho chlapa z krku,“ pokračoval hejtman. „Zločinec, který se radši nechá popravit, než aby se přiznal, by naší věci moc neposloužil.“

„Jaké věci, pane hejtmane?“

„Jsi přece žák otce Johanna – tak dozajista víš, že Božímu záměru je třeba pomoct. Teď si vezmeme na mušku tu ženskou, to všichni teprve našpicují uši. Tvůj další leták se bude prodávat po tisících, mistře.“

„Co Leu čeká?“

„No přece proces, a spravedlivý rozsudek.“

„Opravdu?“

„Bojíš se podobné patálie, jaká se stala s Lazarem? Ujišťuju tě, mistře, že se nestane nic, k čemu bych nedal příkaz. Všechno proběhne přesně tak, jak má.“

Herman si zkusil představit, jak vysoko bylo okénko v Lazarově cele. Vězeň si nemohl na nic stoupnout. Zato měl pouta na rukou i na nohou.

„Věřím, že teď už vyšetřování poběží jako po másle. Co se týká tebe, mistře, předpovídám ti šťastnou budoucnost. Jak mi řekl Bešonised, zbohatne on – zbohatneš ty. Jo, vám tenhle příběh poslouží vlastně víc než mně. Sklidím možná nějaké to uznání, kdežto vy… Proč ses vlastně ještě neoženil? Jsi dobrý soused, oddanost víře projevuješ nejen modlitbami, ale i skutky. Chybí ti už jenom křesťanská manželka, abys byl jako všichni ostatní.“

Herman se snažil vybavit si vzdálenost mezi okénkem a patou stěny.

„Já vím, naše obec nepřijímá snadno bývalé… No však víš. Hodně rodin by váhalo, jestli ti dát svou dceru. Možná bys našel ženu tam, kde ji nehledáš – podívej se kolem sebe, mistře.“

Jak vysoko byla ta mříž?

„Co třeba ta tvoje Máří? Je fešná, stará se o tebe dobře. Každý by váš sňatek ocenil, protože by viděl, že se nechceš vecpat někam, kam nepatříš.“

Hejtman za svým vyřezávaným stolem na Hermana otcovsky pomrkával. Jeho host znovu zaostřil na stříbrné nitky.

„Děkuji vám za cenné rady, pane hejtmane,“ vzpamatoval se tiskař. „Chystám leták, který popíše Lazarovu smrt. Rád bych se ještě jednou podíval do jeho cely.“

Hejtman se probíral prsty ve vousech, dával si načas, ale bylo jasné, že Hermanova zdvořilá pokora na něj dělá dojem. Když měl Bešonised jednání s hejtmanem nebo s jinými úředníky, také vždycky _zkřivil hřbet_, jak říkal. Jenže Bedřich z Kutenštejna zavrtěl hlavou.

„To nepůjde, milý mistře. Co je zajímavého na cele? Leu bys v ní stejně nenašel.“

„Jak snáší Lazarovu smrt?“

„Pořád ještě neví, že je Lazar v pánu.“

„Ale proč?“

„Nechceme ohrozit její dotazování. – Zapomeň na celu, mysli radši na sňatek! Zasloužil ses o mou pověst, stejně jako o reputaci celé radnice. Ty bys neměl žádnou chudou svatbu, mistře!“

Herman vyšel ven s pláštěm v náručí.

V kuchyni vychrlil na Máří svoje pochybnosti o Lazarově smrti i svou jistotu, že Lea, Hanele a Löbl mají rozsudek napsaný předem. Přivlekla z komory díži, vložila do ní Lazarův plášť, nastrouhala mýdlo a nalila horkou vodu z kamnovce. Mlčky začala prát. Když vzhlédla, měla oči plné slz. Objal ji, pohladil jí vlasy, které se jí uvolnily z účesu, a mimovolně se je pokusil zastrčit zpátky.

„Proč vám na nich tak záleží?“ začala mu znovu vykat. „Člověk by řekl, že vám víc sejde na nich než…“

„Pověsím ten plášť,“ nabídl se.

„Nemáte v srdci ještě pořád ji?“

Nepotřeboval se ptát, koho má na mysli. Nevyzvídal, kdo se Máří zmínil o jeho dávném vztahu. Věděl, že dokázala odhadnout, jak to mezi lidmi je, z jediné nedořečené věty nebo z tónu, kterým někdo pronesl pár slov. Vyšel na dvorek. Mokrá látka voněla jenom čistotou.

Šimon Albrecht 13.

  

Jakmile si Ladislav ve voze metra sedl, nedočkavě otevřel knížku. Monice vysvětlil, že si musí rychle nastudovat nový materiál k výzkumu. Zvědavě ho pozorovala, nechtěl se ale zaplést do vysvětlování, že se mu do rukou zničehonic dostal jakýsi podivný text o Šimonu Abelesovi.

Pokusil jsem se vysvětlit cádizskému otci představenému, jací byli Šimon, Lazar a Löbl ve skutečnosti, ale nepochodil jsem, psal jezuita Matěj. Když jsem se mu svěřil, že jsem Šimona znal, jenom jsem si uškodil. Právě má osobní zkušenost mě prý zaslepila, přesvědčoval mě. Musel jsem mu slíbit, že si nechám své pomýlení pro sebe a naopak si vštípím správný názor. Krev se ve mně vařila, když jsem si vzpomněl na Löblovu smrt.

Proč to tak musí být? Samotná pravda jim nestačí. Vždycky ji musejí ještě vysvětlit, vytisknout a vydělat na ní.

Vzpomněl jsem si na Hermana, žida přestoupivšího na křesťanství, který se Šimona z dobroty srdce ujal. I z něj udělali někoho docela jiného. Že prý chlapce vrátil otci za odpuštění dluhu – měl být Lazarovi dlužen prostěradlo a tři zlaté.

Uklidnil jsem se až myšlenkou, že má skutečná úloha začne až na řece Maraňon. Šimonovi jsem pomoci nedokázal, stejně jako Lazarovi, ani Löblovi ne. Selhal jsem, byť se mohu utěšovat pochybnostmi, jak málo jsem mohl ovlivnit. Avšak co prokážu divochům, k nimž mířím, to už záleží jenom na mně.

Ladislav dokázal odhadnout z chování kameníků, jestli věří, že odkrývají správnou kryptu. S rukama v kapsách teď postávali kolem zejícího vstupu do podzemí. Jejich svěšená ramena naznačovala, že by byli rádi, kdyby se tahle slepá ulička v pátrání co nejdříve uzavřela. Spolehnout se na to, že Abelesův hrob najdou poblíž toho, který otevřeli jako první, bylo možná naivní – ale jiné vodítko prostě neměli. Mramorová deska se setřeným reliéfem už ležela vedle pilíře. Muži z firmy zatím zkoumali podlahu chrámu – jeden za sebou tahal skříňku na kolečkách, v níž byl radar, druhý měl na břiše zavěšený notebook. Nikoho zjevně nepřekvapilo, že se Ladislav vrátil do Týna i s novinářkou.

Slezl po žebříku dolů. „Můžu tam taky?“ uslyšel vzápětí Moniku.

„Samozřejmě,“ zavolal. „Pokud se nebojíš plísní… Už to ale máme nějakou dobu otevřené, tak se to zdejší ovzduší snad trochu naředilo… Tady máš rukavice.“

V kryptě bylo víc místa než v předchozí, protože podlahu nezavalila změť zbytků dřeva a ostatků. Rakve, které si udržely tvar, ležely v několika vrstvách na sobě. Ladislav uchopil víko jedné z nich, Monika se postavila k protilehlému konci. Obsah se během staletí změnil v okrovou změť, ze které prosvítaly kosti. Lebce mrtvé se vinul přes čelo cop obtočený kolem hlavy.

„Úplná panenka,“ šeptla Monika.

„Průměrný vzrůst byl tehdy menší,“ vysvětlil Ladislav. Uvědomil si přitom, nakolik ostatky přestal spojovat s někdejšími živými lidmi.

„Podívej,“ ukázala Monika na dobře zachovaný střevíček, ze kterého vybíhala holenní kost.

Otevřeli vedlejší rakev, v níž objevili muže, nebo spíše zbytky jeho bohatých šatů.

„Budeme pokračovat, dokud se nepodíváme do všech,“ řekl jí. „Šimon tady ale nejspíš nebude. Žádná menší rakev tu není.“

„Můžu fotit?“ zeptala se a Ladislav kývl. Napadlo ho, že by si měl vyžádat její budoucí článek, ale neudělal to. Po zážitcích z Letňan ji už nedokázal brát jako protivníka. Blesk jejího fotoaparátu zablikal rychle jako stroboskop.

„Pro zítřejší vydání už nic víc nepotřebuju,“ řekla Monika. Najednou měl její štíhlé nohy ve vysokých botách před sebou na žebříku, kladla je na příčle ze strany, s taneční lehkostí. Pustil se za ní, ještě než vystoupila z krypty.

„Článek o tvém synovi tam bude taky,“ dodala nahoře.

Monika zamířila k východu; Ladislav se přistihl při pocitu, že by byl radši, kdyby zůstala. Představil si, jak jí vysvětluje, co se bude dál dít s nálezy v rakvích. Uvědomil si, že se na něj tázavě dívá kostelník, a popsal mu, co je v kryptě.

„Tušil jsem to,“ odpověděl.

„Proč? Vy máte nějaké informace, že hrob je jinde než v kapli?“

„Ne, ale Šimon byl přece jenom žid. Já si myslím, že museli tenhle rozpor tehdy docela řešit. A možná ho uložili spíš někam stranou, ke zdi.“

Ladislav se na kostelníka pátravě podíval.

„No rozumějte, pro církev měl jeho případ obrovský význam. Byla to, řečeno dnešními slovy, dokonalá propagace. Ovšem pokřtít Šimona nestačili. Možná bychom se měli pokusit hledat trochu jinak. Nezaměřit se na místa, kde by mohl být, ale…“

„… hledat tam, kde je to nepravděpodobné.“

„Přesně tak.“

Ladislav přikývl a domluvili se, že jakmile průzkum krypty trochu postoupí, propátrají ještě jednou kostel. Jakoubek odešel, ale antropolog se ještě zastavil před otvorem. Zavolal Josefovi a domluvil si s ním další schůzku.

„Tak jak pokračuje váš senzační výzkum, pane doktore?“ zeptal se mladík, který na něj čekal v podvečer před domem. Tentokrát si nasadil klobouk jako z první republiky. Jeho moderní brýle sice s tou pokrývkou hlavy nešly příliš dohromady, ale díky pronikavosti Josefových očí měla ta kombinace něco do sebe. Možná by vypadala „módně“, kdyby ovšem Ladislav věděl, co si pod tím slovem má představit. Uvědomil si, že oblékání je další oblast, kde o současných trendech neví nic.

„Vy čtete bulvární tisk? Překvapujete mě.“

„Kdepak, zachytil jsem něco přes fejs. Někdo tam postnul výplody toho magora Kasejovického. Zmiňuje se o vašem pátrání v chrámu.“

„Bezva. A co říká?“

„No, blábolí něco o minulosti, bez níž žádný národ nemůže přežít. Z toho židovského kluka dělá obránce tradičních hodnot. Vás popisuje jako úplného spasitele národní paměti.“

„Jsem štěstím bez sebe. Ukážete mi to?“

„Divil bych se, kdyby ten link někdo z vašich přátel na Facebook už dávno nepověsil… Jo, vy vlastně profil nemáte. – Tak se do toho pustíme?“ pokračoval Josef, jakmile ho Ladislav pustil do odemknutých dveří.

„Prosím vás. Měl jsem jim tu fotku poslat už dávno.“ Nepřiznal, že policie si už fotografii obstarala, stejně jako Monika. Chtěl prostě jednu pro sebe.

Josef se svezl do židle před Šimonovým počítačem. Sundal si bundu, klobouk si nechal na hlavě.

„Začneme fejsem, to bude nejjednodušší.“

Ladislav očekával, že se Josef soustředěně napřímí. Mladík se naopak v židli pohodlně rozvalil, opřel se kolenem o hranu stolu a položil si klávesnici do klína. Ladislav fascinovaně sledoval, jak se na monitoru objevují snímky jeho syna. Vedle rozchechtaných adolescentů se Šimon tvářil jinak než za počítačem. Ladislav se marně pokoušel odhadnout, odkud by snímky mohly být. Jediné místo poznal bezpečně: halu letňanského výstaviště s řadami stolů a se zářícími obrazovkami.

„Ta fotka je ze společného hraní Battle Church! To znamená, že Šimon tam byl a že…“

„Pověsil si ji na profil už před pár měsíci. Ty jejich srazy se konají celkem pravidelně,“ vysvětlil mu Josef.

„Nevidíte ho tam někde?“ nahnul se mu Ladislav přes rameno. Nedokázal se tak snadno vzdát. Josef trpělivě projížděl jednu fotografii z haly za druhou, až galerii mlčky zavřel.

Vybrali snímek Šimona. Ladislav se prostřídal u počítače s Josefem a poslal ho Jirsovi i Monice. Pro Jirsu ještě připojil seznam kamer na rozích ulic, kolem nichž Šimon mohl projít po cestě domů. Znovu se s Josefem prohodili.

Mladíkovy prsty se opět proběhly po klávesách.

Na obrazovce se teď objevila tvář předsedy Báze na pozadí blankytné oblohy. „Národ musí vědět, odkud pochází,“ zněl název článku nad snímkem. Ladislav přelétl text očima, začínal frázemi, které už četl, případně zaslechl v Letňanech. Konečně se dostal k pasáži o Týnu. Předseda Báze vychvaloval Ladislavův výzkum, který prý může objasnit nezkreslenou historickou pravdu. Ukáže, že národ musel odjakživa čelit soužití s jinými etnickými skupinami. Vždy to bylo problematické, jak dokládá příběh Šimona Abelese. Historie potvrzuje, že menšiny se chovají vůči svým příslušníkům, kteří se chtějí přizpůsobit většině, agresivně.

Ladislav se sklonil k článku. Překvapilo ho, jak jednoznačně Kasejovický příběh viděl, jak snadno ho dokázal shrnout a jak byly jeho věty přesvědčivé. S nepříjemným pocitem si uvědomil, že s některými musí souhlasit. Nepřestával pochybovat o tom, jestli Lazar Abeles opravdu zabil svého syna, a zároveň si připouštěl, že se to opravdu mohlo stát.

Pak se v něm zvedla neurčitá lítost, jako v okamžicích, kdy uvažoval, zda v Šimonově výchově přece jen něco nezanedbal. A vzápětí začal přemýšlet, co dál. Jako by Kasejovický zformuloval otázky, na které bylo potřeba odpovědět. Řekl je neohrabaně a demagogicky, ale byly tady, to se nedalo popřít.

Jak tedy vlastně Šimon Abeles zemřel? Ladislav si uvědomil, že u jeho případu zdaleka nevyužil všech možností, které měl. Proč se nepokusil zjistit o příčině smrti něco sám? Zabývá se přece podobnými výzkumy celé roky. Šimonovy ostatky sice ještě nenašli, ale někde v materiálech, které mu Tomáš připravil, byla citace z pitevního nálezu tehdejších lékařů. Po Josefově odchodu se probíral papíry s poznámkami, dokud na ty dva odstavce nenarazil. Jeden se týkal zranění na Šimonově krku, druhý stavu, ve kterém tělo bylo.

Otevřel si mail, opsal do zprávy první úryvek: „_Hlavu jsme našli jako velmi se viklající, což nám rozmyšlení způsobilo: pročež jsme pro bezpečnější jistotu vzadu šíji otevřeli a makavě vynašli, že druhé příhbí krku zlomené jest tak, že se mohl prst mezi ně vložiti, i také jsme jej vložili; z čehož patrně znamenati můžeme, že to mrtvé pachole ne skrze nějakou nemoc, nýbrž od jedné násilné rány zahynouti muselo._“

Vylovil z knihovny slovník. Příhbí znamená kloub, no vida. Takže šlo o obratel.

Připojil druhou citaci: „_Kromě tváře, kteráž z těch jemu učiněných těžkých ran skrz naběhlou krev všecka modřinou naběhlá byla, na ostatním pak celým těle všecko měkké a k dotýkání se jevilo ohybné tak dobře jako maso jednoho živého člověka, a sice beze vší nejmenší zlé nebo protivné vůně bylo, navíc také na zlámaným temeně neb krku smrtelná rána stále a vždycky bez přestání vylévala tu nejčerst­vější a nejpěknější krev jako z nějakého pramene_.“

Chvíli pátral v paměti, až si vybavil jméno soudní patoložky, která se podílela na výzkumu kosterního materiálu z jednoho zrušeného hřbitova. Našli tehdy ostatky, které vykazovaly známky násilí, a pokoušeli se udělat si jasno. Jako název zprávy napsal _prosba o spolupráci_, pak to smazal a vyťukal prostě _Šimon Abeles._ Odeslal mail a opřel se v židli. Odeslání několika mailů stačilo, aby měl pocit, že se konečně posouvá někam dál. Neuvažoval, jestli jeho pokusy k něčemu budou. Snažil se tu křehkou naději neohrozit, aby mu vydržela co nejdéle. Otevřel si fotografii svého Šimona, kterou mu našel Josef, aby si ji mohl vytisknout a vložit do peněženky.

Šimon Abeles 13.

  

Herman se rozhlédl po mužích za stolem v soudní komnatě. Hejtman mu důstojně pokynul na pozdrav, ale jeho zajímal Pavlovský. Pokusil se z doktorova výrazu vyčíst, zda dnes může dojít k použití útrpného práva.

Když přivedli Leu, málem vstal z písařské stoličky. Očekával vystrašenou bytost se sklopenýma očima. Držela se zpříma, snad jenom rýhy kolem úst se jí prohloubily. Ruce měla složené na vystouplém bříšku, jako by si ho chránila. Jakmile si všimla Hermana, zarazila se. Rychle se na ni usmál, ale uhnula pohledem.

„Jak se jmenuješ? Jak jsi stará? Kolik jsi měla dosud mužů a kolik máš dětí?“ oslovil ji rada Ebelin.

„Jsem Lea. Je mi dvacet šest let. Lazar je můj první manžel. Jsem vdaná osm let, narodily se mi čtyři děti, ale dvě zemřely.“

„Jaký byl ten chlapec Šimon? A jak ses k němu chovala?“

„Byl velmi hodný… A já ho brala jako vlastního.“

„Kdybys s ním zacházela dobře, neutekl by tady k Hermanovi a domů by ho nemuseli přivést násilím.“

Tentokrát to byl Herman, kdo uhnul pohledem.

„Šimon se vrátil domů dobrovolně.“

„Proč tak opovážlivě klameš? Chlapce přivlekli, Lazar ho ztloukl a…“

„Bože chraň! Nic mu neudělal!“

„Nezapírej tak opovážlivě, musí to být pravda, že ho bil!“

„Ať mě Bůh potrestá, jestli lžu!“

„Mám svědky, kteří to bití viděli na vlastní oči, přivedeme je sem a řeknou ti to do tváře.“

„Kdo…? Jestli ho bil, já jsem nic takového nespatřila.“

„A proč ho tedy zavíral do komory? Nelži tak opovážlivě!“

„Ať mě Bůh potrestá, jestli ho zavřel.“

Lea tvrdila stejně jako Lazar, že Šimon umřel na psotník, a rána na spánku že pocházela od vyříznutého strupu.

„Lazar ho v náručí odnesl na hřbitov, kde se hocha ujala chevra kadiša. Vrátil se, usadil se v průjezdu a truchlil. Kdybyste ho viděli, pochopili byste, že… není vrah.“

Herman se rozhlédl po členech komise. Hejtman si prohlížel Leu s přimhouřenýma očima, jako by zkoumal její slova, ovšem zároveň to mohlo znamenat, že ji neposlouchá. Pavlovský ji sledoval se zájmem. Zato rada Ebelin se díval nasupeně před sebe, jako by tam nebyla.

„Opravdu dřepěl v průjezdu, když ho zatkli,“ přiznal hejtman.

„Mohl truchlit, i když chlapce zamordoval on sám. Rozmysli si dobře, co nám tady říkáš,“ pustil se do Ley Ebelin s novou energií. „K tomu, co vykládáš, tě jenom falešně navedl tvůj muž. Lhaní ti nijak nepomůže, protože my jsme se už dozvěděli, jak se vše seběhlo. Radši pověz pravdu, kdo a jak Šimona zavraždil.“

„Nevím nic víc, než že Šimon dostal záchvat. A můj muž mě k ničemu nenavedl, Bůh uchovej.“

Hanele visela žalářníkovi na předloktí, v soudní síni podklesla v kolenou. „Smilování, vaše Výsosti!“ vykřikla. „Já jsem nevinná!“

„Hanele, vzpamatuj se,“ poprosila ji Lea, jako by kuchařku uklidňovala doma před návštěvou.

„Vy mi to přece dosvědčíte, paní! Jenom jsem dělala svou práci. S tím, co se stalo, nemám nic do činění.“

„A co se stalo?“ zeptal se hejtman. Apelační rada na něj vrhl káravý pohled, ze kterého si Bedřich z Kutenštejna zjevně nic nedělal. Jenom si pročísl prsty vousy.

„No to neštěstí! Ta hrůza, co dopadla na náš dům! Já jsem nevinná, a…“

„Byl Šimon nemocný?“ přerušil ji Ebelin.

„Jéje! Co jsem se mu nanosila teplého mlíčka s medem! Já, já ho nikdy nešidila…“

„Jaké nemoci prodělal?“ změnil otázku rada.

„Znáte hochy, to bylo pořád něco. Rozbitá kolena nepočítám. No a měl taky svoje záchvaty, s těmi klempíroval v jednom kuse…“

„Trpěl Šimon nějakou nemocí?“ přerušil ji Pavlovský.

„To byste chtěli po obyčejné ženské moc, Výsosti. Jak já bych něco takového poznala?“

„Byl nemocný, než zemřel?“ pokračoval doktor.

„Vždyť byl zdravý jako řípa, když ho přivedli od křesťanů zpátky…“

„Hanele! Vzpomeň si…,“ začala Lea.

„Ty mlč!“ okřikl ji hejtman.

„Já s jeho smrtí opravdu neměla nic společnýho,“ vyhrkla Hanele s poníženým úsměvem.

„Lazar Šimona nezabil!“ přerušila ji Lea.

„Drž klapačku!“ křikl na ni hejtman. Tempo otázek se zrychlilo a Hanele se na ně pokoušela spěšně odpovídat.

„Byla jsi doma, když Šimona přivedli?“ zeptal se Ebelin.

„Ne, to jsem tam zrovna nebyla.“

„Vzpomeň si dobře, byla jsi tam, nebo ne?“ naléhal na ni.

„Ano, ano, Výsosti, už si vzpomínám, byla a všechno jsem viděla,“ rychle řekla Hanele.

„Bil otec chlapce, když ho přivedli od křesťanů?“

„Nebil, naopak se o něj od té doby hezky staral.“ Hejtman zrudl a sevřel pěst.

„Jak se o něj hezky staral? Vždyť ho zavřel v komoře, podivil se Ebelin chladně, soustředěně.

„Dal mu jíst a pít a pak ho zase pustil.“

„Řekni pravdu: jak chlapec zemřel?“ obořil se na kuchařku rada.

„Už předtím mu nebylo několik dní dobře, vláčel se jako tělo bez duše, večer si šel lehnout a přišel na něj psotník.“

„My tomu tvému dosavadnímu doznání nevěříme. Radši bys měla popsat podle pravdy, jak Šimon zemřel. Nebo použijeme mučidla,“ pronesl Ebelin mrazivě a hejtman důrazně přikývl.

„V neděli večer jsem odešla s dětmi z bytu, a když jsme se vrátili, Šimon nikde. Ptala jsem se, kde je, Lazar povídá, že hoch umřel a zůstal ležet v posteli…“

„Co jsi na to odpověděla?“

Herman se podivoval, na jaké podrobnosti se rada ptá, a přestával chápat, kam tím míří.

„Já jsem řekla: ‚Ouvej! Co jste tomu dítěti udělali?‘ A Abeles řekl jen, že mi do toho nic není a že syn byl nemocný.“

„A tak byl tedy nemocný, nebo ne?“

„Ne, nebyl, žádný psotník nedostal, otec mu dal slanečka, jedl taky čerstvě upečený chléb a já mu dala polévku,“ odpovídala Hanele sice horlivě, ale na něco jiného, než na co se jí ptali. Herman nedokázal odhadnout, jestli se snaží komisi mást, nebo jestli otázku nepochopila.

„Kdo ti řekl, abys mluvila o psotníku?“

„To mi pověděl Abeles.“ A mají ji tam, kde ji mít chtějí, pomyslel si Herman.

„Kde jsi tedy byla, když Šimona zamordovali?“

„Procházela jsem se s mladším dítětem po ulici. Ve světnici se Šimonem zůstali jen Abeles a ona.“

„Ty přece musíš vědět, jak s ním zacházel? Přiznej všechny okolnosti!“ zvýšil hlas Ebelin.

„Já nevím, jak ho zabil!“ stěžovala si Hanele, jako by prosila o nápovědu.

„Věrohodná svědkyně Sára Uresinová zde vypověděla, že Lazar syna bil a že mu vyčítal jeho přání stát se křesťanem. Je to tak?“

„Ano, to je pravda, bil ho, protože se chtěl stát křesťanem,“ ochotně vyhrkla.

„Hanele, pověz ještě jednou – jak ses o tom mordu dozvěděla?“ nedopřál jí rada oddychu.

„Přišla jsem domů, ptala jsem se, kde je Šimon, a Lazar mi řekl: ‚Milá kuchařko, dítě je mrtvé, dal jsem mu něco sníst… nebo jsem mu dal jednu za krk nebo za temeno,‘“ váhala kuchařka, jak nejlépe pánům vyhovět. Podívala se přitom na ně, jestli se trefila, ale muži na sobě nedali nic znát.

„A co jeho žena?“ (To by napadlo i mě, pomyslel si Herman. Kde byla Lea? Co dělala? Že by tomu jen tak přihlížela?)

„Jeho žena byla ve vedlejší světnici, ale jestli mu pomáhala, to já nevím.“

Herman si nebyl jistý… Chtěla Hanele Lee ulehčit?

„Řekl ti Lazar ještě něco?“ naléhal Ebelin.

„Abych ho neprozrazovala.“

„Bylo to opravdu všechno?“

„Opravdu. Bože mě trestej… Krom toho mi ještě řekl: ‚Mé peníze budou tvé,‘“ dodala rychle kuchařka, jako by si právě vzpomněla. Byla celá zadýchaná, jak se snažila držet s otázkami krok a dát ty odpovědi, které po ní požadovali.

„Kdy ti to všechno říkal?“

„Když jsem přišla domů, zavedl mě do komory, kde ležel mrtvý Šimon a tam mi to potichu pověděl,“ drmolila kuchařka a Herman měl pocit, že v jejím popisu se objevuje stále více protiřečících si podrobností.

„Slyšel to ještě někdo jiný?“

Herman byl za tu jednoduchou otázku radovi skoro vděčný.

„Jeho žena byla ve vedlejší místnosti, ale nevím, jestli to mohla slyšet.“

„Proč zabil svého syna?“

„Protože se Šimon chtěl stát křesťanem. Na všechno si vzpomínám, vidíte? Jenom mě nemučte, proč byste ubližovali chudákovi ženské? Já vám všechno povím. Sama od sebe. A přesně na chlup.“

„Kdy Šimon řekl, že se chce stát křesťanem?“

„On se o tom zmiňoval častěji… A naposledy právě den před smrtí!“

„Co ty na to povíš, Leo?“ zaměřily se radovy oči na ženu. Hejtman se posunul za stolem, jako by přihlížel rvačce na ulici, která se posunula o něco dál.

„O ničem takovém nevím. Ať mě čert roztrhá, jestli to není pravda,“ hlesla Lea.

„Já jsem se pro něj dost naplakala, protože to byl hezký hoch,“ pronesla Hanele ve chvíli, kdy se jí už nikdo na nic neptal.

Herman dál sledoval, jak se Hanele snaží komisařům vyhovět, jako by jim odečítala ze rtů správné odpovědi. Opravovala se a navrhovala další varianty místo těch, které se neosvědčily. Byla jen otázka času, než se výslech soustředí na Leu. Musela se dozvědět, že Lazar je po smrti. Herman vytáhl váček s modlitebními řemínky, položil ho vedle lejster. Hejtman se dál rozkřikoval, apelační rada vrtěl hlavou, doktor obě ženy pozorně sledoval. Lea si váčku okamžitě všimla. Herman ho vzal do ruky, sevřel ho a důrazně zavrtěl hlavou. Mlčky zformuloval rty slovo _mrtev_ v hebrejštině. _Met._ Dívala se na něj bez výrazu. _Met_, zopakoval znovu. Podle legendy se prý Golem uváděl do pohybu tak, že mu rabi napsal na čelo _emet –_ pravda. Když umazal jednu hlásku, gólem se zastavil. _Met_, pohyboval Herman rty, aby se Lea nemohla splést.

„Já povím pravdu,“ ozvala Lea zničehonic. „To Löbl Kurtzhandl navedl mého muže.“

V sále se na okamžik rozhostilo ticho, jak se všichni snažili s tou překvapivou novinkou vypořádat. Herman strnul se skloněnou hlavou, jako by doufal, že se Lea opraví. A že obviní z Šimonovy smrti Lazara. Pak se napřímil a uvědomil si udivené pohledy, které po sobě přítomní vrhali. Hejtman se nakonec zatvářil pobaveně, zato radovi se zúžily oči soustředěním.

„Ale kdo na chlapce ruce vložil?“

„Můj muž mu nic nedělal, to ten Kurtzhandl,“ potvrdila Lea smutně.

„A kde se tam Kurtzhandl vzal?“ nechtěl se spokojit s odpovědí rada.

„On k nám zrovna přišel.“

„Kde jsi byla ty, když to dítě zemřelo?“

„Já jsem byla ve světnici, nebyla jsem v komoře, kde leželo to dítě. A když jsem ho slyšela křičet, omdlela jsem. Teprve pak jsem tam přišla a Löbl mi řekl, že dítě je mrtvé.“

V Hermanovi se mísil pocit úlevy, že Lea se ocitá mimo podezření, s úžasem, jak klidně dokázala zaplést do dotazování Löbla.

„Nuže, teď pověz pravdu a řekni nám, jak se všechno stalo, a ne abys nás jako dosud při lži přidržovala!“ obořil se na ni k Hermanovu překvapení rada. Takže to, co Lea dosud přiznala, nestačilo.

„Löbl mu strčil prsty pod krk a tlačil mu na chřtán, to mi pověděl můj muž, a když jsem seděla u své práce ve světnici a uslyšela jsem dítě křičet, běžela jsem tam a viděla jsem, když jsem otevřela dveře, že můj muž s Löblem byli na dítěti,“ odříkávala sinalá Lea.

„Ty máš o tom mordu výborné znalosti, pověz nám tedy, jak přesně se odehrál?“ zahromoval na ni hejtman.

„Vždyť on mi to řekl, až když se to stalo… Nevím, jestli ho uškrtili, nebo mu zlomili vaz.“

„Kdy ses o tom mordu dozvěděla?“

„Když jsem do komory nahlédla, dítě leželo na zemi a oni oba na něm, tehdy jsem padla do mdlob.“

„Stejně toho víš o tom mordu nejvíc, určitě jsi mu napomohla, nezapírej a pověz pravdu, nebo s tebou budeme zacházet ostřeji!“ nespokojil se s jejími slovy rada.

„Já nic víc nevím, ať mě Bůh potrestá.“

„Ještě jednou ti pravím, nenech to dojít k ostřejšímu zacházení a přiznej, jak bylo to dítě zamordované!?“ zvyšoval hlas Ebelin. Jeho důrazný, ale v zásadě klidný tón působil vlastně daleko víc než hejtmanovo pokřikování, uvědomil si Herman.

„To mi pověděl muž, že Löbl chlapci tlačil na krk a koleny mu roztlačil vaz.“

„Pověz pravdu, proč bylo to dítě zamordované, jestlipak se to stalo proto, že chtělo být křesťanem?“

„Ano, proto ho zabili, že se chtěl stát křesťanem,“ souhlasila Lea skoro stejnými slovy, jako by si uvědomila, že to je ta poslední a nejdůležitější otázka, na kterou se jí ptají, a jako by jim chtěla z celého srdce vyhovět.

„Přiveďte Löbla,“ poručil hejtman. „Zatím nám nic neřekl, ale třeba se teď rozpovídá.“

Dva biřicové ho museli držet, a stejně jimi cloumal. Byl podsaditý a při těle, ale zřejmě pořád ještě plný energie.

„Jsi Löbl, přítel Lazara Abelese?“ zeptal se ho Ebelin.

„Však sami dobře víte, kdo jsem.“

„Jak jsi starý?“

„Je mi dvacet.“

„Jestlipak tušíš, proč jsme tě posadili do vězení?“ oslovil ho hejtman s předstíraným úsměvem.

„Jen mi to povězte,“ odpověděl Löbl vzdorovitě.

„Tyhle ženy znáš, viď?“ hodil Ebelin hlavou k Lee a k Hanele. Löbl přikývl. Sotva kuchařka spustila, Löbl sebou trhl a rozkřikl se, že lže.

„Nedělej se, Löble, Šimona jste s pánem tloukli,“ domlouvala mu Hanele a tázavě se otáčela k hejtmanovi.

„To není pravda, ty lžeš, ty lžeš jako kurva!“ křičel Löbl.

„Popíráš, Löble, co tady Hanele řekla?“ zeptal se Ebelin, aniž přidal na důrazu.

„Je to šelma a kurva!“ řval Löbl ze všech sil. Jeho hlas se odrážel od klenby. Rada, hejtman a lékař se tvářili, jako by ho neslyšeli.

„Hanele, dobře mě poslouchej,“ oslovil Ebelin kuchařku důrazně. „Chceme najít Šimonova vraha. Teď podezíráme tebe, stejně jako Leu a Löbla. Když nám povíš pravdu, pomůžeš si.“

„A pustíte mě, vaše Výsosti?“

„Co bychom s tebou dělali ve vězení? Kuchařky jsou zapotřebí u plotny.“ Rada se na ni vlídně usmál, hejtman souhlasně přikyvoval.

„On ho zabil!“ zaječela Hanele. „Zabili ho s pánem!“

„Přestaň si to cucat z malíku, ty kurvo jedna!“ rozeřval se znovu Löbl. „Lazar už je pod kytkama, tak chtějí hodit mord na mě, ale já se nedám!“

Lea zesinala. „Jak to víš?“ zeptala se Löbla přiškrceným hlasem.

„Člověk se ledacos dozví i za mřížema, když ví, jak promluvit s dozorcem,“ ušklíbl se Löbl. Hejtman se vztekle podíval na žalářníka, který uhnul očima.

Rada znovu spustil: „Šimona tedy zabili Lazar s Löblem?“

„Ano,“ vyhrkla snaživě Hanele.

„Ty jsi ho zamordoval, Löble!“ vykřikla Lea.

„Já tam nebyl,“ prohlásil Löbl důrazně.

„Jak toho chlapce tedy zabili?“ zeptal se ho rada.

„Zhola nic nevím.“

„Ty nevíš, že zemřel?“

„Vím, že zemřel, ale nevím jak.“ Löbl teď dokázal odpovídat stejným tónem, jakým se ho rada ptal: rázně, jasně.

„Musíš to vědět, však ses tehdy vynacházel zrovna u Abelesových.“

„To není pravda. Nebyl jsem tam.“

„Použijeme práva útrpného, pane rado?“ navrhl hejtman. Tři obvinění strnuli. Dokonce i Löbl zůstal viset biřicům v rukou jako opilec, kterého se chystají vyhodit z hospody.

„K čemu?“ zeptal se Ebelin. „Máme jasné a průkazné svědectví, že Šimona zamordovali Lazar s Löblem. Lazar byl už potrestán. Zbývá rozhodnout o Löblovi.“

Hanele se pánům šťastně uklonila. Lea se strnule dívala před sebe.

„Já jsem nic neudělal!“ zvolal Löbl. „Ty ženské mají řečí jako kozí řiť bobků!“ Začal se zmítat v rukou biřiců, až hejtman přivolal stráže. Ještě chvíli bylo slyšet Löblovy výkřiky rozléhající se na schodišti.

„Kdy mě pustí, Jasnosti?“ zeptala se Hanele.

„Odveďte ty ženské do cel,“ přikázal hejtman. Jakmile je vystrkali ze dveří, zvolna pronesl: „Necháme je ještě posedět, než se vypořádáme s Löblem. Ten chlap vyletěl z divokého vejce. Příště ho radši necháme předvést v řetězech.“

Herman se vracel ulicemi se svazkem papírů pod paží. Jarní podvečer naladil oblohu do měkkých barev. Soumrak se znovu o něco opozdil, dýchat prohřátý, provoněný vzduch bylo překvapivě příjemné. Zvlášť když si vzpomněl na obviněné a na to, kde právě teď jsou. Proti jeho vůli se mu rozlila tělem úleva, za kterou se okamžitě zastyděl.

Otec Johann se na Löbla při dalším výslechu přátelsky usmál, jako by byli staří známí a potkali se náhodou na ulici. U zdi soudní síně čekal muž v černém vedle stolku se svými nástroji. Apelační rada Ebelin se nadechl k otázce, kněz byl však rychlejší.

„Milý Löble,“ oslovil vězně, který sebou trhl, „asi se ptáš, proč jsem tady. Víš, nezajímá mě zločin spáchaný na Šimonovi, nýbrž tvá spása. Nemusíš umřít, Löble.“

V soudní síni se rozhostilo ticho. Vězeň přešlápl z nohy na nohu, řetěz zacinkal.

„Jakmile najdeš pravou cestu, vyvede tě z nesnází. Vykročíš po ní a ze zločinu se stane minulost, o kterou se postará náš laskavý Pán. Neboť cesta, kterou ti nabízím, je cestou ke spáse.“

Muž v černém měl soustředěný, prázdný výraz.

„Co po mně chcete?“ zabručel Löbl.

„Jsem tady, abych tě vyvedl ke svobodě.“

„Jak?“

„Prostřednictvím pravé víry,“ oznámil Johann triumfálně, s ne­otřesitelnou jistotou, „která tě spasí.“

„Co se mnou teda bude?“

„Odsouzení samozřejmě neunikneš, protože ani volba dobré cesty tě neochrání před světskou spravedlností. Půjdeš ale na popraviště plný radosti, neboť zvítězíš sám nad sebou. Zlo se promění v dobro, tělesné utrpení ve věčnou blaženost.“

V Löblových očích problesklo zklamání a vzápětí se zakalily.

„To ne. Nic takového.“

„Pomysli, synu, jak bys ulehčil své duši. A také svému tělu. Představ si, co tě čeká na popravišti.“

„Co jiného než smrt?“

„Při tak strašném zločinu připadá v úvahu samozřejmě jediný trest. Jsou ovšem různé způsoby, jak ho vykonat. Jako křesťan bys zemřel rychle a bezbolestně…“

„Já jsem Šimona nezabil!“

„Nejsem soudce, Löble, abych posuzoval tvou vinu.“

„To ty kurvy a šelmy, ty falešný svědci, co mě do toho namočili, ty ženský proradný! Lžou, až se jim od huby kouří!“

„Mysli na svou duši!“

„Narodil jsem se jako žid. Cožpak je to zločin?“

„Všichni se rodíme podle úradku Pána…“

„… a chci jím zůstat. Kdybych se narodil jako pohan, zůstanu pohanem. I kdybych se narodil jako ďábel, tak…“

Rada Ebelin se okázale, ale poklidně pokřižoval. Doktor Pavlovský vystřihl zběžný křížek. Herman poslouchal Löbla s nechutí, namlouval si, že mu vadí jeho drsný tón, ale v skrytu duše si uvědomoval, že vězeň mu připomněl výčitky jeho rodiny, když se rozhodl pro konverzi. Ty výčitky, které mu už nemohli říci, ale on si je dovedl představit. V duchu je slýchal ještě několik let.

„Odveďte ho,“ poručil Johann, který Löbla chladně sledoval.

„Domluvili jsme se, že dotazování povedu já,“ poznamenal Ebelin.

„Jaképak dotazování? Viníka přece známe. Musíme ovšem zajistit, aby se na popravišti choval tak, jak potřebujeme,“ odpověděl kněz. „A to je úkol pro mě.“

Herman popsal v tiskárně Bešonisedovi, že Löbl si stojí na svém. Výslech k ničemu nevedl. Impresorova tvář se zachmuřila. „Opravdu ho nedokážou zlomit?“ zeptal se vyčítavě. „Žid, který se před soudem rozhodl ke konverzi, to by byl příběh!“

„Löbl se konvertovat nechystá.“

„No dobře. V letácích popíšeme, že ho trápí špatné svědomí a že by se mohl obrátit na pravou víru na popravišti. Jakmile v nich bude zmínka o popravě, půjdou na dračku. Nechám jich vytisknout tolik, až zaplaví celé město. Budou tak levné, aby si je mohl koupit každý. Při velkém nákladu nám vynesou obrovské peníze. Netvař se takhle, mistře. My jsme si tenhle svět nevymysleli – ani ty, ani já. Žít v něm ale musíme, no ne? Připrav text jako vždycky. A zajdi s ním za otcem Johannem.“

„Löbla přece ještě neodsoudili.“

„Skutečně?“

Šimon Albrecht 14.

  

Ladislav se zabral do práce v nedávno otevřené kryptě číslo dvě, aby unikl myšlenkám, kde je asi jeho syn. Zkoumal s Tomášem jednu rakev po druhé, fotografovali jejich obsah, vyjímali ho a sepisovali. Tušili, že tělo Šimona Abelese tady nenajdou, ale oba se se nechali pohltit pracovní rutinou. Ladislav cítil uspokojení z každé zachované obličejové části, i z kusů oděvu, které našli v dobrém stavu.

„Jste si jistý, že nezemřeli násilně?“ ozvalo se shora. Ladislav uviděl ve vchodu do krypty tvář kapitána Jirsy.

„Chcete nám pomoct? Obávám se, že tihle všichni zemřeli přirozeným způsobem, kapitáne.“ Tomáš se po Ladislavovi tázavě podíval.

„Potřebuju se s váma o něčem poradit,“ vysvětlil policista. Ladislav si neochotně stáhl rukavice a zamířil k žebříku.

„Děkuju vám za seznam kamer, který jste nám poslal.“

„Rádo se stalo,“ odvětil Ladislav a očekával, že kapitán popíše, jak prověřili nahrávky.

„Trochu jste mě překvapil. Proč jste hledal kamery právě na té trase?“

„Napadla mě jako první.“

„Šimon po ní chodil ze školy domů?“

„Ano.“

„Proč si ale myslíte, že šel právě tamtudy?“

„Proč… proč by neměl jít domů?“

„Ptám se, jestli váš syn nešel jinudy a jinam.“

„Chcete mi říct, že se vás schválně snažím zmást?“

„Nestává se mi, že by se někdo zapojil do vyšetřování tímhle způsobem. Rodiče vylepujou fotky dětí po ulicích, to ano. Píšou výzvy, zakládají webové stránky a facebookové profily. Obejít kamery mi prostě připadá… příliš metodické.“

„Jsem přece vědec, co byste ode mě čekal?“

Kapitán mu neodpověděl, jako by uvažoval o jeho slovech. Pak jeho výraz přece jenom trochu roztál. „Viděl jste už dnešní vydání?“ ukázal mu noviny, v nichž pracovala Monika. „Je tam článek o Šimonově zmizení. I s fotografií. Uvedli kontaktní čísla policie, ale může se stát, že se někdo obrátí přímo na vás. Chtěl jsem vás poprosit, dejte nám vědět.“

„To je přece samozřejmost. Vy si opravdu myslíte, že bych vás vynechal?“

„Pane doktore, já chápu vaše pocity,“ potřásl hlavou kapitán. Ladislavovi přišlo, že konečně nasadil uvolněnější tón. „Dny ubíhají a vám se zdá, že se nic neděje. Ujišťuju vás, že prověřujeme každou stopu. Včetně kamer. Co myslíte, nemohl Šimon odjet do zahraničí?“

Ladislav zavrtěl hlavou.

„Víte, málokdy se stane, aby tak dokonale chyběl motiv.“

„Pověděl jsem vám opravdu všechno.“

„Řešil jsem už spoustu případů pohřešovaných adolescentů. Šimon mezi ně prostě nezapadá. Vždycky jsme zjistili alespoň náznak toho, co se mohlo stát.“

„Co se mi to tu snažíte naznačit? Že vím, kde Šimon je?“

„Jenom se vám svěřuju se svými pocity, pane Albrechte. Nechme toho. Mimochodem, jak se vyvíjí případ toho židovského kluka – myslíte si, že Šimona Abelese opravdu zabil jeho otec? Anebo někdo jiný?“

Ladislav zaváhal, pak pokrčil rameny.

„Tohle není součástí výslechu, samozřejmě.“ Kapitán se pokusil o úsměv, který se mu příliš nepovedl, a zamířil k východu.

Ladislav se zeptal, jestli někdo nemá Moničiny noviny. Jeden z kameníků vytáhl pestrobarevný výtisk ze zadní kapsy kalhot. „Píšou o vašem mladým,“ poznamenal, jako by chtěl dodatečně napravit, že mu o článku dosud neřekl. Ladislav rozložil stránky, ze kterých na něj upíral pohled Šimon.

_Záhadné zmizení chlapce v Praze_, zněl titulek_. Čtrnáctiletý Šimon Albrecht odešel z domova do školy jako obvykle, ale domů se už nevrátil. Zdrcený otec, antropolog Ladislav Albrecht, si nedokáže synovo zmizení vysvětlit. Šimon neměl problémy ve škole ani doma._

Doktor Albrecht se snaží zjistit, co se mohlo stát. Zároveň musí řešit naléhavý pracovní úkol. V těchto dnech provádí výzkum hrobů v Týnském chrámu. Pátrá po Šimonu Abelesovi – židovském chlapci ze 17. století, který chtěl přestoupit ke křesťanství a jeho otec ho zřejmě zavraždil. Naši čtenáři mohou výzkum sledovat v podrobných článcích, které zveřejňujeme.

Z podobnosti obou příběhů běhá mráz po zádech. Jak se asi cítí otec hledající ostatky mrtvého chlapce, když osud jeho vlastního syna zůstává neznámý? Prosíme všechny čtenáře, kteří by znali jakoukoli informaci, kde se může pohybovat Šimon Albrecht, aby se ozvali na uvedená telefonní čísla policie…

Šimon Albrecht měl na sobě při odchodu z domova úzké tmavé džíny…

Ladislava nejdřív zaujal věcný, střízlivý tón článku. Jako by ho Monika napsala pro jiné noviny, než ve kterých pracovala. Když si přečetl, jak propojila Abelese s jeho Šimonem, kupodivu se nerozhořčil, naopak proti své vůli ucítil opatrnou naději, že takhle formulovaný příběh snad může čtenáře zaujmout. Cestou domů sledoval, kdo z cestujících drží v ruce Moničiny noviny, a pokoušel se odhadnout, jestli čte o Šimonovi. Zamířil ze stanice metra domů, na ulici mu zazvonil mobil. Neočekával, že se mu ozve ona, a zároveň to podvědomě tušil.

„Co těm novinářům vykládáš za bludy?“

„Mary. Čím víc lidí bude o Šimonovi vědět, tím větší je šance, že se najde.“

„A my budeme vypadat jako blbci, kteří se na něj vykašlali!“

„Čtenáře je třeba zaujmout.“ Ladislav si uvědomil, že opakuje Moničina slova.

„Musím s tebou mluvit,“ řekla Mary.

„Můžeš se zastavit v Týnu?“

„Radši bych přišla spíš k tobě, ať se kolem nás nemotaj kameníci a archeologové.“

„Ale…“

„Kdykoli jsem se vypravila za tebou na výzkum, vždycky to tak bylo. Urvat si chvilku pro sebe se prostě nedalo. Pokaždý jsem měla pocit, že si chceš povídat spíš s nima než se mnou.“

„Tohle jsme přece už vyřešili.“

„Pleteš se, ono to žádný řešení nemá. Kdy teda můžu přijít?“

Ladislav se vrátil domů půl hodiny předtím, než měla dorazit. Naházel do koše kelímky od majonézových salátů a igelitové sáčky od rohlíků. Do Šimonova pokoje nezašel, v poslední době se při příchodu domů vědomě snažil, aby se tím směrem ani nepodíval. Mary se zatvářila ve dveřích neobvykle rozpačitě, jakmile si ale sedla ke stolu, začala vypadat uvolněně, jako by tu ještě bydlela s nimi.

„Nikdy bych do tebe neřekla, že dokážeš takhle hospodařit.“

„Na výzkumech jsem se o sebe taky musel postarat.“

„Ty tvoje výzkumy.“

„Kvůli nim tady ale nejsi.“

„To máš pravdu.“

Ladislav ji po očku pozoroval, zatímco připravoval kávu tak, jak to měla ráda. Hodně kávy a málo vody. Omluvně zamumlal, že si nový stroj na espreso dosud nepořídil; mávla jenom rukou. Alespoň naservíroval kávu s konvičkou s mlékem a se sklenkou vody. Uvědomil si, že provádí ty drobné, promyšlené úkony, jako by ještě byli manželé a on se snažil prostřednictvím vstřícného gesta zabránit hádce.

„Neříkej toho novinářům tolik, prosím tě. Mysli na Šimona.“

„Ale vždyť přece…“

„Nerozumíš mi. Představ si, jak mu bude, až se bude muset vrátit do školy. A jeho spolužáci si přečtou, že je magor do počítačů, na kterého jeho táta nemá čas, poněvadž se hrabe v kostech. A máma že ho nechala plavat.“

„Takhle to v novinách nebylo.“

„Podívej se na internet, jaká se pod tím článkem rozjela diskuse. Ty sis ji ještě neotevřel? No jo, vědátor ponořený do těch svých mandibul a maxill… Ne. Nerozčiluj se. Promiň. Fakt jsem se nepřišla hádat. Oběma nám jde přece o totéž – jak neublížit Šimonovi.“

Ladislav uslyšel v jejím hlase vřelost, na kterou si ještě dobře pamatoval. Na okamžik si představil, že by se zvedl od stolu a přistoupil k ní. Nemusel vzpomínat, aby si vybavil její vůni, hebkost jejích ramen, to, jak mu její vlasy tekly přes prsty, když se jimi probíral. Chce to Mary? Chce to on? Pak se vzpamatoval.

„Jak si můžeš být tak jistá, že všechno dobře dopadne? Ty se nebojíš, jestli se mu něco nestalo?“

„Asi jsem větší optimistka. – Prosím tě, nebuď k těm novinářům tak upřímný.“ Dívala se na něj naléhavě, a zároveň přátelsky. Jedna myšlenka vytěsňovala Ladislavovi druhou. Přistoupil k oknu, v bytě naproti se nesvítilo. Stál tam a přál si, aby tam někdo stiskl vypínač, ačkoli netušil, co by se tím mohlo změnit.

„Vyhlížíš nějakého známého?“ zeptala se Mary jakoby nic. Pořád uměla celkem přesně odhadnout, o čem může uvažovat. Už spolu nežili, takže dokázal s úsměvem zavrtět hlavou. Ve dveřích si narychlo podali ruce.

Po jejím odchodu spustil notebook, najel si na článek na webu. První komentář zněl: _Synáček paří hry, protože jeho táta na něj kašle. Radši hledá flanďákům jejich svatýho. Jediný, na čem mu záleží, jsou jejich prachy._ Další se týkal Šimonova posmutnělého pohledu na fotce, s jednoznačným závěrem, že kluk je na drogách. _Už to nehul, mladej, a vrať se domů!_ navrhoval následující příspěvek. _Na tohle církev prachy má, ale že tady lidi chcípaj, protože nemají co do huby, to je jí jedno_, soudil jiný diskutér. _Žid? Jestli on to nebyl spíš cigoš_, spekuloval jiný příspěvek. Poslední komentář Ladislava proti jeho vůli pobavil: _Rabíni si musí mnout ruce. Z Týnského chrámu bude židovský hřbitov. Jestli on ten Kasejovický nakonec nemá pravdu._ Ladislav nejdřív nechápal, proč je tenhle povzdech pod textem o Šimonovi. Pak objevil další článek, o židech ze zahraničí, kteří nesouhlasili s výzkumem v Týnu. Tvrdili, že židovský hrob musí zůstat navždy netknutý.

Uvědomil si, že Mary se ho vlastně nezeptala, jak probíhá pátrání. Nechtěla ani vidět Šimonův pokoj. Tvářila se, jako by všechno bylo v pořádku. Že by věděla, kde Šimon je? Ale proč by mu to neřekla? Otevřel notebook a začal hrát Battle Church, protože doufal, že takhle dokáže pustit komentáře z internetové diskuse z hlavy.

Začalo mrznout, Ladislav si musel oblékat do Týna několik vrstev oblečení. V metru mu bylo horko, zato v chrámu do půl hodiny prochladl. Během těch několika dní si na Šimonovu nepřítomnost proti své vůli určitým způsobem zvykl, nebo se mu spíš podařilo nemyslet na něj v jednom kuse. Snažil se nepřipustit si, s jakou úlevou se pouští do výzkumu, protože při práci bude mít pocit, že teď může něco ovlivnit.

Dokázal při ní potlačit představy, které se mu vracely – vzpomněl si třeba, jak vzal Šimona ještě jako kluka s míčem do parku Folimanka. Čutali si tam, dokud Šimon nekopl balón do Botiče. Běželi po břehu toho potoka, vydlážděného jako stoka, a hledali místo, kde by slezli k vodě. Míč jim uplaval, Ladislav Šimona utěšil a rovnou sjeli koupit novou mičudu, což možná nebylo úplně výchovné, ale pocit, že jsou dvojka, která všechno zvládne, Ladislavovi připadal důležitější. A záleželo mu na tom, aby ho vyvolal i v synovi. Jakmile si teď vzpomněl na tu příhodu, začaly ho zaplavovat dodatečné výčitky svědomí – jako by snad synovo zmizení zavinil tím, že ho častěji nebral začutat si.

Na oknech bytu se udělala námraza. Stovky bílých křivek se protínaly jako rány mečem, které zůstaly viset ve vzduchu po nějaké zapomenuté bitvě. Měly roztřepené, podivně něžné okraje. Ladislav si opíral čelo o sklo a ucukával, když příliš zastudilo. Teplo z vafek vykrojilo sněhovou vrstvu na parapetu do půloblouku, zpod kterého stoupala bílá pára.

Okna bytu naproti zářila ráno i večer, ale Ladislav dlouho nikoho nezahlédl. Věděl už, kde mají stojací lampu (u okna, většinou rozsvícenou). Všiml si, že na zadní stěně visí věšák s proměnlivou zátěží kabátů a tašek. Uvažoval, jestli žena naproti nenechává svítit, i když není doma. Možná se vrací z práce pozdě a vadí jí odemykat do tmy.

Arcibiskupství, vedení jeho ústavu, archeologický ústav – všichni mu volali, že se výzkum musí pohnout kupředu. Lhůta, do kdy může v chrámu pracovat, se nezmění. Z arcibiskupství k němu doléhaly jemné náznaky, že církev stojí o včasné dokončení výzkumu a _věrohodné výsledky._ Jeho nadřízení a kolegové z ústavu si stěžovali na neustávající zájem médií. Novináři se dovolávali sekretářkám ředitelů, protože nikdo pověřený stykem s médii v institucích nebyl. A sekretářky jim předávaly kontakt na Ladislava.

Přijímal hovory z neznámých čísel, novináři se ho vyptávali na výzkum, nebo se dožadovali podrobností o Šimonovi. Někteří ho prosili, aby se s ním mohli sejít kvůli rozhovoru. Vždy se zeptal, čeho se má rozhovor týkat, a energický, trochu příliš přátelský hlas na druhé, straně mu obvykle sdělil, že toho, _jak se cítí_, nebo něco podobného. Odmítal je. Protože se neodvažoval mobil vypnout, byl před voláním v bezpečí jedině ve vagonu metra. Tam ho pronásledovaly pouze jeho vlastní myšlenky, které zaháněl četbou deníku českého jezuity.

Z pobřeží Ameriky jsme se vydali do vnitrozemí na mezcích. Na boky jsme jim zavěsili korkové koše, kam jsme uložili dary pro indiány – sekery, pily a jehly. K sedlům jsme připevnili skládací lůžka a stany, které nás měly uchránit před hmyzem.

Ke břehům Maraňonu jsme putovali řadu týdnů. Někdy na mezcích, většinou pěšky. V proláklinách stezky byly kaluže, u nichž jsme nikdy nevěděli, jak jsou hluboké. Mezci do nich slepě vstupovali, ovšem člověk se ocital ve vodě po kolena i výš. Znovu a znovu jsme museli přecházet říčky, shora nás skrápěly tropické lijáky. Stále jsme byli v mokrém oděvu. Jakžtakž nám uschl na těle v ranním žáru, dokud jsme nedorazili k další řece.

Ta nejširší měla délku jako dva malostranské rynky, břeh na protější straně byl vysoký zhruba jako dům pražské koleje. Naši průvodci si počínali nadobyčej šikovně – natáhli přes řeku provazy spletené z lián, po nichž dokázali posunovat trojúhelníkovitou plošinu. Přepravili na ní nejdřív mezky a pak nás.

Hlavní potíž však neznamenaly vodní toky ani rozbité stezky, na nichž si člověk zkrvavil ruce, jak se přidržoval skal porostlých tmím. Mezci dokázali lézt v horách po kamenných stupních jako kamzíci a my jsme je chtě nechtě následovali. Největším utrpením byl hmyz. Sotva zapadlo slunce, vyrojil se v neslýchaném počtu. Komáři, velcí moskyti, krvežízniví mravenci, kteří se prokousávají látkou. Vypadali jsme, jako bychom byli zbičováni, kousance nám otékaly a údy bolestně napuchaly. Trávili jsme noci na modlitbách, do mrtvolného spánku jsme upadali za úsvitu a vzápětí nás vzbudili k další cestě.

Mučilo nás střídání teplot, protože jsme procházeli jak dusnými údolími, tak mrazivými průsmyky. Netušil jsem, že v zemi poblíž rovníku může být taková zima, ani jsem si nedovedl představit, jak vysoké jsou tamní hory. Mrazivé teploty dokázaly zmořit i zvířata, která by měla vydržet víc než člověk. Mezci dostávali v průsmycích horkou nemoc a chcípali.

Nejpodivnější je, že všechny ty trampoty jsem snášel nejen se statečným srdcem, ale i s veselou myslí. Čím byly naše strasti větší, tím průzračnější byla radost, která se mě zmocňovala. Konečně jsem se snad zbavil pochyb o osudu Šimona Abelese.

Tady jsem se nemusel zamýšlet nad uspořádáním světa, protože jsem z něj neviděl víc než úzkou stezku, pestré ozdoby ve vlasech indiánského průvodce, propocenou sutanu bratra přede mnou a prales všude kolem. Kupodivu, připadá mi, že Bůh je nám zde blíž než v našich kamenných kostelech. Jako by se vznášel v tom horkém, vlhkém vzduchu spolu s hejny drobných ptáčků s tenkými zobáky, jejichž křidélka se ani na okamžik nezastaví.

Šimon Abeles 14.

  

V klenutých místnostech krčmy, kde se scházeli žalářníci, panovalo přítmí. Několik poblikávajících svící jenom prohlubovalo tmu v koutech. Herman si byl jistý, že ho pozvou ke svému stolu. Čím víc šly letáky na odbyt, tím častěji se s ním lidé dávali lidé do řeči.

Chlapík, který ho vodíval do Lazarovy cely, na něj kývl holbou, ať se k nim posadí. Podíval se na něj zpod skloněného čela, hlavu nezvedl. Hrbil se s lokty zapřenými o stůl. Vypadal starší, než zřejmě byl, a dával najevo pohrdlivou rezignaci. _Na mě si nikdo nepřijde_, jako by říkal.

„Taky si chcete propláchnout hrdlo? Není divu,“ mudroval, „když musíte zapisovat výmysly toho pekelného plemene.“

Herman záměrně přišel do krčmy až navečer. Předpokládal, že žalářníci tam už nějakou dobu budou. „Svatá pravda,“ snažil se dát svému hlasu podobnou drsnou, bručivou sebejistotu.

„Hele, já jsem jenom obyčejnej chlap. Ale tady,“ poklepal si žalářník na čelo, „mi to šlape jaksepatří. Zamordovali ho, stejně jako zavraždili Krista! Nejradši bych sebral chlapy, zašel do Židovskýho města a srovnal je, zgruntu a jednou provždy. Spravedlnost se nehorázně šourá.“

„Kdo je podle tebe vrah?“

„Co se mě vyptáváš jako nějakej soudce? Myslíš si, že budu študýrovat, jestli někdo není náhodou nevinnej? Všechny bych je zmáčknul, voni by se přiznali, a sviňským krokem s nima na popraviště.“

„Lazar se vlastně přiznal, ne?“

„Lazar… Naši páni mají pod čepicí. Vědí, jak na tyhle lotry vražedný. Jenže jedna věc je najít viníka, druhá je mít pořádnej proces, jak říká pan rada. Všechno děláme pro lidi okolo, chápeš? Aby se poučili, že na každýho zločince se půjde bez zbytečný lítosti. A v tomhle punktu byl Lazar k ničemu. No tak holt… Myslíš, že by na to vokýnko sám dosáhl? V železech?“ naklonil se žalářník k Hermanovi. Spiklenecky na něj zamrkal, pootevřel ústa. Právě v tu chvíli se dva chlapi od vedlejšího stolu do sebe pustili pěstmi, ostatní začali bojovníky halasně povzbuzovat.

Jeden z rváčů stržil ránu, skácel se mezi lavice a diváci se rozchechtali.

„Ta Lazarova ženská, ta ti má sedínku,“ zasnil se žalářník. „I s tím jejím bubnem, co v něm nosí další žíďátko, vypadá sakra k světu. Dobře že ji už pustili.“

„Cože?“

„No jasně, i s tou její kuchařkou. Zazpívaly jim, co chtěli slyšet.“

„A Löbl?“

„Jo, ten to má spočítaný. Hejtman ho dal střežit dvojnásobnejma strážema, aby nepráskl do bot, nebo aby si…“ – žalářník na Hermana znovu mrkl – „… náhodou něco neudělal.“ Tiskař mu objednal další holbu, ale nic nového se už nedozvěděl.

Druhý den cestou do tiskárny zabočil do Židovského města a rychle jím prošel do Židovské ulice. Když ho Hanele uviděla před domovními dveřmi, spráskla ruce. Pak se vzpamatovala a vykouzlila na tváři podlézavý úsměv: „To je mi překvapení, sám pan zapisovatel! Chcete asi něco doplnit do lejster, viďte? Povím vám všecičko, jsem tolik vděčná slavnému soudu, že mě pustil.“ Výraz _slavný soud_ musela znát z letáků.

„Spravedlivý soud,“ prskal Bešonised nad posledním Hermanovým výtvorem, „si strč za klobouk, mistře. To zní jak z nedělního kázání, nic pro zvědavého čtenáře, který nakoukne do letáku. _Slavný soud_ je daleko výraznější!“

„Přišel jsem za tvou paní,“ oznámil jí Herman.

Leu zastihl u kuchyňského okna. Opřená o stůl vyhlížela ven, jako by sledovala nějaký výjev. V uličce zaplavené zlatavým jarním ránem nebyla živá duše.

Nebylo nikterak znát, že všude kolem se prostírá přeplněné Židovské město, ani že nedaleko leží Starý židovský hřbitov, kde volné místo také schází. Na stísněných dvorcích ghetta někdy malovávali na zdi stromy, aby vytvořili zdání přírody, prostoru. Herman se podíval za Leinými zády na protější stěnu. Byla prázdná. Žena se otočila. „Hirši,“ řekla bez překvapení.

„Jsem šťastný, že jsi venku. Včera jsem se dozvěděl od žalářníka, že…“

„Ty se s ním přátelíš? Hodně ses změnil. Víc, než jsem si myslela.“

„Neblázni, Leo. Chtěl jsem zjistit, jak ti pomoct.“

„Myslel sis, že ho podplatíš, Hirši? Že si pro mě přijdeš s nabídkou, kterou v cele nedokážu odmítnout? Pořád tě ty tvoje fantazie nepřešly?“ V jejím hlase uslyšel únavu.

„Copak nevíš, jak se tenhle svět točí, Leo?“

„Jako kdybych slyšela někoho od soudu.“

„Jsem jenom tiskař, Leo.“

„Pokud pracuješ pro ně, jsi jeden z nich.“

„Copak nic nechápeš? Oni si mysleli si, že jim půjdu na ruku… protože jsem pokřtěný žid.“

„Však ti vidí až do srdce. Zapsal jsi všechno, co z nás dostali. Do posledního písmene.“

„Jinak bych vám nemohl pomoct. Nevzpomínáš si, jak jsem ti naznačoval, co se stalo s Lazarem? Tys mě nepochopila?“

„Samozřejmě že ano.“

„Proč jsi tedy neřekla, že Šimona zabil Lazar?“

„Pochopila jsem tě, ale nedokázala jsem ti uvěřit. A i kdyby byl Lazar po smrti… Mám žít s tím, že jsem měla za muže vraha? Ty zřejmě dovedeš někoho zapřít, ani nemrkneš, ale já ne.“

„Nikomu bys tím neublížila. Teď se sesypali na Löbla.“

„Já je v té komoře u Šimona doopravdy viděla.“

Stín si pohrával s rýhami kolem Leiných zkřivených úst. V jejím hlase slyšel cizí tón. Jako by se potkali po letech a ona předstírala, že ho nepoznává. Pak se nadechla.

„Lazar Šimona nezabil, Hirši.“

„Tak ho zamordoval Löbl?“

„Šimon umřel při záchvatu.“

„Mně můžeš povědět pravdu.“

„Abys změnil zápis?“

„Napadlo mě něco podobného, ale kdepak. Hejtmana bych možná ošálil, jenže radovi Ebelinovi a doktorovi Pavlovskému to myslí. A co teprve otci Johannovi. Jakmile bych něco vynechal nebo doplnil, už by mě začali podezírat taky.“

„Jako nás, viď?“

„Leo, já jsem se vás snažil zachránit.“

„No, tak tedy díky za všechno, co jsi pro nás udělal.“

Herman k ní přistoupil. Nadechl se povědomé vůně jejích vlasů. Soudní síň, hejtman a kat, scény z výslechů mu rychle proběhly před očima, ale nic přitom vlastně necítil, jako by to byly zážitky někoho jiného.

„Leo, já už takhle nechci žít. Odejdu do Vídně, do Frankfurtu, kamkoli. Pojď se mnou.“

„Ty by sis vzal židovku? I s panchartem?“

„Nechci už být křesťanem. Tvé dítě může mít otce.“

„Nic si nenamlouvej, Hirši. Ty že by ses vrátil k židovství? To spíš já bych musela přestoupit na tvou víru. Se Šimonem ti to nevyšlo, viď?“

„Neblázni, Leo. Nejsem žádný misionář.“

Objal ji, ale zůstala strnule stát s rukama podél těla. Nepřivinula se k němu a její bříško mu zabránilo, aby ji přitiskl k sobě. Po chvíli se vyprostila z jeho náruče. Pochopil, že ji nepřesvědčil, a rychle se rozhovořil.

„Víš, když byl u mě Šimon, něco ve mně se změnilo. Ty roky, kdy jsem žil sám, mi najednou přišly převelice prázdné. Znenadání jsem chápal, že mi cosi chybělo, i když jsem si to dosud neuvědomoval.“

„Někdo musí držet smutek za Lazara, Hirši,“ odpověděla. „Měl bys už jít.“

Herman byl rád, že má před sebou den v tiskárně a že se s Máří uvidí až odpoledne. Připadalo mu, že by na něm okamžitě poznala, koho navštívil. Kráčel s podivným pocitem, jako by zrazoval jak Leu, tak Máří. Každou jinak, ale obě zároveň.

Otec Johann si přečetl Hermanův návrh textu a položil ho na stůl. Vysvětlil Hermanovi, že mezi ním a Löblem se neodehrává žádný zápas. Oba se přece s Löblem ocitli v soudní síni podle Božích záměrů. Löbl vzdoruje, protože taková je jeho osudová cesta. Konverze uskutečněná z povrchních důvodů navíc postrádá smysl.

„A pokud by se pro ni rozhodl směnou za lehčí smrt, obstojí to?“

„Ano. Riziko, že by se vrátil k původní víře, odpadá. Ve všech ostatních případech je třeba se ke křtu trpělivě dopracovat.“

„Jako jsem to udělal já?“ zeptal se Herman, kterého Johannova sebejistota provokovala.

„Samozřejmě. Ostatně, neměl by ses tolik starat o členy své bývalé obce. Tvá skutečná rodina je tady.“

„Někdy si tak nepřipadám.“

„Lidé si tě váží, Hermane. I hejtman tě má v úctě, jinak by tě k výslechům nepustil.“

„Někdo je zapsat musí.“

„Věř mi, Hermane. Od té doby, co jsi za mnou přišel poprvé, se nic nezměnilo. Pořád mi na tobě záleží, vždyť ani k Löblovi necítím nijakou nenávist.“

„Takže ho ze samé lásky doprovodíte na popraviště?“

„Za zločin musí někdo pykat, z trestu se učí celá obec.“

Johannův klidný hlas Hermana odzbrojoval.

„Moji indiáni se nestávali křesťany snadno, nemysli si. A nikdy jsem si nemohl být jistý, jak dlouho u víry vydrží. Do odlehlejších vesnic jsem se musel vracet stále znovu. Nepředstavuj si putování jako u nás, místo cest a kočárů tam jsou řeky a kánoe. Celé dny sedíš skrčený v loďce, aby ses nakonec ocitl v indiánském domku na kůlech. Tu vodu máš kolem sebe pořád. A na plošině tě obklopí příslušníci kmene. Nestrávíš jedinou chvíli o samotě. Mají tě pořád na očích.“

„Jak jste je vlastně přesvědčil?“ zeptal se Herman.

„Všechno jsem jim mnohokrát zopakoval. Poslyš, Hermane, já jsem si jistý, že také s Löblem se u každého výslechu posuneme o něco dál, a pak…“

„Kdy vám uvěřili?“

„Když jsem jim nabídl něco, čemu nedokázali odolat. Železná sekera má v těch končinách větší cenu, než kdyby byla ze zlata. Jeden indián mi za ni nabídl syna. Dětí může zplodit, kolik chce, ale sekeru si nevyrobí, vysvětloval. Samozřejmě jsem mu ji dal zadarmo. Každým takovým darem jsem je přivábil o něco blíž, lákal jsem je jako ryby na návnadu, až se ocitli v síti pravé víry.“

„Co nabídnete Löblovi?“

„Vždycky se něco najde, Hermane,“ odpověděl Johann. „Bylo důležité hned na začátku je zaujmout. Tedy kráčet důstojně, držet se zpříma, krátce chovat se jako jejich náčelníci. Podobně mi posloužila vanilka.“

„Cože?“

„Španělský obchodník se opozdil s dodávkou seker. Na omluvu mi poslal pár ruliček vanilky. Před návštěvou u indiánů jsem je rozdrtil kamenem a posypal se tím práškem, abych přilákal jejich nosy – a jejich mozky aby snáze přijaly nádhernou vůni Božího slova.“

Otec Johann se sklonil nad rukopis, který začal bleskurychle korigovat.

„Kup na trhu vanilku,“ požádal Herman Máří, když se vrátil domů. Překvapeně se na něj podívala. Už dlouho nechával starost o domácnost na ní.

„Víte, kolik stojí, mistře? Vozí se ze zámoří…“

„Chtěl bych, aby to tady hezky vonělo,“ řekl. Máří se usmála.

„Johann se snaží přemluvit Löbla, aby přestoupil ke křesťanství,“ pokračoval tiskař.

„Je od něj hezké, že takhle pečuje o vraha.“

„Máří, já si ale nejsem jistý, jestli Löbl opravdu Šimona zamordoval. Co když je nevinný? A jestli ho odsoudí? To by pak byla vražda, žádná poprava!“

„Co říkají svědci?“

„Kdybys je viděla… Ze strachu řeknou cokoli.“

„Mistře, jestli tomu někdo může přijít na kloub, jste to vy. Zajděte do Židovského města. Udělejte to kvůli sobě, nebo aspoň kvůli mně, protože já už se nedokážu dívat, jak se trápíte.“

„Hned teď?“

„Lidi zastihnete doma večer. No běžte, stejně už všichni něco tuší. U kašny si povídají, že jste v židech pečený vařený.“

Herman se na ni podíval, jestli mu snad něco nevyčítá. V očích měla jenom obavy.

V ulicích se k večeru držela syrová, studená vlhkost, kterou občas vystřídal závan teplého vzduchu, jenž se udržel z odpoledne. V soumraku občas tiše zacvrlikal pták, jako by si po zimě nemohl zvyknout, jak jeho hlas zní. Herman zamyšleně spěchal do Židovského města, až málem přehlédl chodce, který k němu zamířil. Polekaně zvedl hlavu. Mohutná postava mu zastoupil cestu.

„To jsem já, mistře,“ řekl Matěj.

„Ovšem. Dobrý večer.“

„Koho jste očekával?“

Podívali se na sebe, ale Herman se neměl k odpovědi. Skutečně, kdo se asi mohl vynořit ze stínů poblíž klementinské koleje?

„Vzpomenete si na něj často?“ zeptal se Matěj. Nemusel upřesňovat, koho má na mysli. Na jeho široké, trochu dětské tváři vypadal smutný výraz nepatřičně, jako by se do něj nutil ze zdvořilosti.

„Ano, Matěji.“

„Každý den se snažím zjistit, co jsme udělali špatně. Protože my jsme vinni, mistře, ne ten nebožák ve vězení. Měli jsme Šimona vést, a selhali jsme. Letáky se prý prodávají po tuctech. Závidím vám, s jak lehkým srdcem je pouštíte do světa.“

„Matěji, pořizuju sice zápisy u soudu, ale…“

„Já vás chápu, slovo sem, slovo tam. Vyškrtnete, co se nehodí, a doplníte věci, které zaberou. Čtenáři text zhltnou, jen se po něm zapráší, a o to jde.“

„Letáky nepíšu já.“

„A kdo tedy?“ Povytáhl obočí jako sedlák, který se snaží přechytračit kramáře při smlouvání.

„Otec Johann. On ti nic neřekl?“

„Ne,“ povzdechl si Matěj. „Svěřil jsem se mu se svými pochybnostmi o Lazarově a Löblově vině. Poslal mě učit děti do kolejní školy. Ani jeden z mých žáků se Šimonovi nepodobá. Pak někdo z nich udělá nějaký pohyb, stačí i jen způsob, jakým se podívá, a vidím ho před sebou.“

„Nedokážu pustit z hlavy, jak mu vzadu plandal kabát,“ přikývl Herman. „Vzpomenu si na to a okamžitě mám pocit, že jde vedle mě, lehce se hrbí, trochu se kymácí a šos se mu pohupuje…“

„Já věděl, mistře, že nemáte okoralé srdce. Kam jste se vůbec vypravil, takhle pozdě?“

„Do Židovského města.“

„Nechť vás Bůh provází.“

Herman se pokusil najít v jeho slovech ironii. Očekával, že se ho zeptá na konkrétnější cíl. Matěj ale mlčky zmizel v podvečerních stínech a tiskař se ponořil do důvěrně známých, a přitom cizích uliček.

„Co tady děláš, Hirši?“ zeptala se Lea místo pozdravu. Přecházela po kuchyni zády k hostovi. „Všechno jsem ti řekla už minule. Neměl bys sem chodit. Lidé v Židovském městě začali být po tom, co se stalo Lazarovi – a co se děje Löblovi ještě podezřívavější.“

„My jsme ale na svobodě, Leo. Na rozdíl od Löbla. Kdo jiný by měl pro něj něco udělat?“

„Pořád ty tvoje sny, Hirši. Přestaň klamat sám sebe. Viděl jsi, jak probíhají výslechy. Potřebují viníka, tak si ho vytvoří z člověka, kterého mají v hrsti. S Löblem je konec. Vím, že ho popraví místo mě a Hanele – a co zmůžu?“

„Tloukl Löbl Šimona?“

„Probíral s ním talmud.“

„Přede mnou nemusíš nic předstírat.“

„Hraješ si na apelačního radu?“

Pozoroval rýhy kolem jejích úst, jako by znovu stáli v uličce a nedokázali se pohnout v rozhovoru o píď kupředu.

„Nebyla to nešťastná náhoda?“

„I kdyby, co se změní?“

„Možná by pro Löbla bylo lepší, kdyby se přiznal.“

„To neudělá.“

„Třeba bych mu mohl domluvit.“

„Löbl je odrostlý jinoch, a přitom tvrdý jako kost, Hirši, i když tak třeba nevypadá. Ten neohne hřbet jen tak. Nemůžeš pro něj udělat vůbec nic.“

„Proč se tak snadno vzdáváš, Leo?“

„Protože nejsem snílek! A navíc je mi jasné, kvůli čemu jsi přišel. Možná si namlouváš, že ti jde o Löbla, jenže ty jsi tady ze svých vlastních důvodů. Nech mě na pokoji, prosím. Cožpak můžu za to, že ses stal křesťanem, a teď toho lituješ?“

„Vzpomínáš si, Leo, jak jsme stáli v uličce…“

„Nemůžeme se tam vrátit! – Jak dlouho mi trvalo, než jsem na tebe dokázala zapomenout… Běž už, Hirši. Potřebuju připravit dům na šabat.“

„S kým ho budeš slavit?“ zeptal se.

Lea sklopila hlavu.

Herman se vydal k dalšímu zápisu příliš brzy, od vrat radnice se proto vrátil zpátky na tržiště. U stánku, kde kdysi koupil Šimonovi hračky, uviděl nové zboží. Figurku chlapce se zbožně sepjatýma rukama, kolem níž se kupily svíce, talíře, hrnky, lžíce se stejným motivem. Hoch se modlil s očima pozdviženýma k nebesům. Břichatý obchodník začal vychvalovat své zboží.

„Šimon vypadal úplně jinak,“ řekl Herman.

„A to zase ne. Tohle zboží vytvořili přední mistři. Namalovali si našeho mučedníčka na pohřbu, v truhle. Tak co si pořídíte? Svíčičku, nebo obrázeček?“

„Pletete lidem hlavu.“

„Milej pane! Všechno má certifikát od hejtmanský kanceláře, bez něj bych si ani neškrtnul! Jste vy vůbec znalej celýho příběhu? Kupte si letáček!“ U lokte měl vzorně srovnanou hromádku. „Všechno je tam popsaný. U výslechů těch židovskejch lotrasů totiž sedí náš člověk, mistr Herman. Tiskař z jedný dílny tady nedaleko. Zapíše každej vejmysl, kterejma se ty vrazi Krista hájej. Tady je na vobrázku,“ zapíchl prst do letáku od konkurenční tiskárny. Muž s perem pozdviženým nad rukopisem měl dlouhé vousy a klobouk učence. Ilustrace byla možná původně určená pro nějakou knihu o světcích. Herman automaticky odhadl, že rytina měla nejspíš představovat sv. Augustina.

„Jeden letáček, nebo dva? Pro rodinu, pro přátele, na památku?“ švitořil chlapík.

U zápisu Herman poslouchal Löbla, jak vzdorně opakuje Johannovi, že není žádný indián.

Do hospody za žalářníkem tentokrát vyrazil hned odpoledne. Po dvou džbáncích strážce vězňů souhlasil, že ho pustí do chodby před Löblovou celou.

„Šalom,“ řekl Herman do zamřížovaného otvoru ve dveřích. Odpovědělo mu mlčení. Zopakoval pozdrav hlasitěji.

„Zmiz,“ ozvalo se konečně.

„Přišel jsem si popovídat, Löble. Jako jsem chodil za Lazarem.“

„No a kde je mu konec? Chceš mě přemlouvat jako ten váš páter?“

„Vůbec ne.“

„Nevěřím ti. U výslechu si škrábeš na papír ty svoje písmenka a každé z nich mě vede na popraviště.“

„Löble, já…“

„Neříkej, že je v tobě ještě něco židovského. Jsi stejný jako ten misionář. Chceš vyšplhat nahoru k pánubohu i k vrchnosti a vůbec ti nevadí, že ti posloužím za žebřík.“

„Byl jsem u Ley,“ řekl Herman.

„No a? Nijak mi nepomohla, když mě ta mrcha Hanele potopila.“

„Třeba by se dal najít nějaký nový svědek. Někdo, kdo by potvrdil, že ses k Šimonovi choval dobře. Pověz mi, za kým mám zajít.“

„Děláš si šoufky? Já mám radit tobě? Ty pracuješ pro soud.“

„Nepatřím k nim.“

„To si jenom namlouváš, Hirši. Zmiz a nech mě být. Se mnou je stejně konec.“

„Löble,“ oslovil ho Herman.

„Ty jsi pořád ještě nepochopil, že vůbec nezáleží na tom, co jsem udělal, nebo neudělal?“

Šimon Albrecht 15.

  

„Právě abychom měli jistotu, že tam není, musíme ty ostatky důkladně prozkoumat,“ vysvětloval Monice nad svou horkou čokoládou a jejím espressem.

„Překvapuješ mě,“ řekla mu, jen co si objednali.

„Ale já se ti snažím nic netajit,“ podivil se.

„Ne, myslím s tou čokoládou. Hodně chlapů by si ji nedalo. Mysleli by si…“

Povytáhl obočí v němé otázce.

„… že to není pití pro mužské.“

Zarazil se, ale kupodivu uslyšel v její poznámce náznak obdivu.

„Prostě mi chutná. Navíc je zima, potřebuju energii,“ vysvětloval. Ale Moničin výraz dával najevo, že si nemusí dávat tu práci. _Vlastně je to jednoduché_, proběhlo mu ještě hlavou. _Jsem prostě na sladký_, _zrovna jako můj kluk._ Pozorovala ho s úsměvem, v němž nebylo po ironii ani stopy. Na okamžik ho napadlo, že Monika ho možná nevnímá jako pouhý povolný zdroj informací. Pozvala ho do kavárny, aby probrali věci také jednou v teple, jak se vyjádřila. Ladislav to přijal s určitou úlevou, která po jejích dalších otázkách rychle vyprchala.

„Takže ty nevěříš, že jste otevřeli ten pravý hrob?“ naléhala na něj Monika.

„Spíš ne,“ pokrčil rameny. „Podle tvého posledního článku tě ale stejně zajímají spíš židovské protesty.“

„Ladislave, my píšem o věcech, které lidi chytnou. Text, jak nemůžete Abelese najít, nezabere.“

„Můj syn už netáhne?“

„Bohužel nemáme žádné nové informace. Jakmile se něco objeví, dostanu to na první stranu, věř mi.“

Když se Ladislav odmlčel, dodala: „Jestli se ti někdo snaží pomoct, jsem to já.“

Rozhlédl se po kavárně Imperial, kam ho Monika zavedla. Keramické reliéfy na sloupech na něj dělaly dojem, jako by byl zazděný v pohřební komoře babylonské hrobky. Zdálo se mu, že cítí na ramenou jejich tíhu.

„Vždyť jsi mi ani neřekla, jestli jsme sousedi, nebo ne,“ nadhodil.

„Jenom se snažím oddělovat práci od osobního života, Ladislave. A mám důvod. Jakmile tohle všechno skončí…“

„Co skončí?“ Očekával, že se rozhovoří o židovských protestech.

„Jakmile tvého Šimona najdou, popovídáme si. Pořádně. Do hloubky.“

Pokrčil rameny. Věděl ale, že Monika teď mluví upřímně. Vracela mu pohled bez zaváhání. Ladislav se konečně uvolnil, opřel se na židli a znovu se podíval nahoru. Kavárna mu najednou přišla vzdušná, re­liéfy se vznášely pod vysokým stropem jako obrazce mraků na obloze.

„Někam si zajdem a nebudeme se bavit o novinách,“ dodala.

Proti své vůli se usmál.

„Vím, že jsi pod tlakem, Ladislave. Já si dovedu představit, jaké to je. Všichni po tobě chtějí Abelese, no, a ode mě zase očekávají články,“ pronesla smířlivě. Podezřívavé pocity, které vůči ní míval, slábly. Přál si, aby jejich vztah nebyl založený jen na hledání informací – a publicity zároveň.

Před kavárnou podržela jeho prsty ve svých o něco déle, než je běžné. Pak si stoupla na špičky a políbila ho na tvář. Ladislav se k ní naklonil, nadechl se vůně jejích vlasů a místo obličeje zmateně zasáhl malý, rozpálený boltec. Měl podivný pocit, jako by držel Mary, která se ale změnila. Nebo jako by mu jeho vlastní ruce nepatřily. Cestou do Týna se několikrát otočil, ačkoli Monika už dávno zmizela z dohledu.

Sotva vkročil do chrámu, zazvonil mu mobil. Snažil se nevnímat podrážděné výrazy ostatních, vylovil přístroj z kapsy a s omluvným výrazem vyšel před hlavní vchod. Venku se mu do prstů znovu zakousl mráz.

„Kdy jste naposledy pařil?“ zeptal se ho Josef bez pozdravu, jakmile Ladislav přijal hovor.

„Dneska ráno.“

„Měl byste se co nejdřív zase nalogovat, spustili něco nového.“

„Kdo?“

„Battlechurcháci. Doteď se hrály historické konflikty. Nejnovější díl je prý ale ze současnosti. A odehrává se v Praze.“

Ladislav ucítil směs nepříjemného překvapení, že hra se vyvíjí rychleji, než stačí sledovat, a naděje, že nejnovější díl by mohl přinést nějakou informaci o Šimonovi.

„A to v jednom konkrétním kostele, Ladislave. V Týnu. Co vy na to?“

„V Týnském chrámu se nikdy nebojovalo. Vyhořel, to ano, na konci sedmnáctého století. Zřítila se tehdy klenba. Ale jinak? I ten obrovský kalich, který stával v průčelí, odstranili v tichosti. Však víte, jak u nás dějinné zvraty probíhají…“

„Zápletka je taková, že židé chtějí demonstrovat proti znesvěcení ostatků Šimona Abelese, Báze proti nim vyrukuje a něco se strhne. Musíte se co nejrychleji dostat do hry. Jestli má šanci někdo pochopit, co se děje, jste to vy. Znáte kostel, znáte Abelesův příběh…“

„Já jsem ale ještě pořád nedohrál předchozí kola. Abych se dostal do nejnovějšího pokračování, musím projít všechny předchozí levely, to přece víte.“

„Tak pařte, pařte. Nic jiného vám poradit nemůžu.“

Ladislav se v chrámu poradil s muži z firmy. Vysvětlili mu, že pod podlahou se nachází celá řada krypt. Nelze zjistit, která je ta pravá – radarový signál se v dutině rozptýlí a na zmapování rakví nestačí. Snažil se ignorovat tázavé, případně znechucené výrazy archeologů a kameníků: „Všichni se zamyslete, kde by mohl Abelesův hrob být. Projděte znovu chrám, ano, i vy, kameníci. Někde může být znamení, kterého jsme si doteď nevšimli.“ Poslušně se rozešli do lodí, zůstal s ním jen jeho asistent.

„Ty nevěříš, že by v kryptě mohlo ještě něco být?“ zeptal se ho Tomáš.

„Musíme začít sledovat víc teorií zároveň. Nemáme už moc času. A já se mrknu, jestli bych něco nezjistil na internetu,“ rychle odpověděl a sedl si s notebookem do ledové lavice.

Nejdřív otevřel e-mailovou schránku, kde objevil odpověď od patoložky. _Z_ _textu nelze usoudit, co se odehrálo_, psala. _Ty rány jako by spolu nesouvisely. Zlomenina výběžku obratle by teoreticky mohla být následkem oběšení, rána na spánku by odpovídala situaci, kdy bylo tělo odříznuto a spadlo na zem._

Že by Šimona oběsili? Ta myšlenka mu přišla neuvěřitelná. Do­vedl si představit následky příliš silné rány, ale nevěřil, že by chlapce příbuzní popravili. Počkat, ale… Co když se Šimon oběsil sám? Vybavil si, jak mu Monika vyprávěla o sebevraždách dětí a mladistvých. Ovšem proč by si rodina vymyslela příběh o záchvatu? Působil by snad pravděpodobněji než sebevražda?

Šimon Abeles 15.

  

„Přišla za tebou nějaká křepelka,“ oznámila mu Máří v domovní chodbě s nevyřčenou otázkou. Pochopil jen, že návštěvnicí není Lea. O té by se Máří zmínila jinak – ačkoli se s ní nikdy předtím nepotkala, nepochyboval, že by ji poznala.

Když návštěvnice vyskočila z kuchyňské lavice, v Hermanovi se zvedla vlna očekávání. Ta dívka byla podle šatů ze Židovského města. Poslala k němu rychlý úsměv, pak se podívala na Máří, jako by váhala, jestli před ní může mluvit.

„Mistře Hirši,“ řekla, „potřebuju vaši pomoc.“ Mluvila rázně, stejně jako se pohybovala. Její vlasy měly pískový odstín a při těch prudkých pohybech jí neubíraly na půvabu, stejně jako trochu příliš široká ústa.

„Kdo jsi?“

„Jsem tady kvůli Löblovi.“

„Nech nás o samotě, prosím tě,“ oslovil Herman Máří. Pokrčila rameny, bouchla za sebou dveřmi.

„Nemůžeme ho nechat ve vězení,“ vyhrkla dívka. Pohlédla tiskaři zkoumavě do očí.

„Ty jsi jeho…?“

„Jmenuji se Dina. Máme se brát,“ oznámila dívka, trochu přitom zčervenala. „Víte o něm něco?“ pokračovala spěšně.

„Zatím se k ničemu nepřiznal,“ pokrčil rameny Herman. „I když Šimonovou smrtí se teď moc nezabývají. Otec Johann se snaží obrátit Löbla na víru.“

„Jak mu to jde?“

„Löbl má železnou palici.“

Nepřítomně se usmála.

„To tedy má. Jenže o ni může přijít. Zbývá ještě jedna jediná skulina, kudy ven. Pomohlo by, kdyby… Však víte, mistře Hirši.“

„Kdyby konvertoval? Zatím mu nabízejí jenom lehčí smrt. Ale kdyby se nechal pokřtít a požádal o milost, určitě by měl větší naději…“ Herman vzpomínal na podobné případy, které znal z letáků. Jenže kdo ví, jestli se doopravdy odehrály. V každém případě bylo třeba získat pro Löbla čas. Zachrání ho konverze? Herman si přál, aby znal na tu otázku jednoznačnou odpověď. „Tobě by nevadilo, kdyby se stal křesťanem?“

„Myslím, že ho odtamtud musíme hlavně dostat,“ neodpověděla mu. „Nebylo by to poprvé, co si žid takhle zachránil život. A pak bychom uviděli, co dál. Můžu s vámi počítat?“

„Dneska jsem s Löblem mluvil. Snad se k němu dostanu znovu. Řeknu mu, co jsme probrali.“

Dívčina tvář se rozzářila, až se zastyděl.

„Ale no tak, Dino. Nemůžu ti nic slíbit.“

„Když se alespoň pokusíte, uděláte víc než všichni ti, kdo jenom mlčí. Já tu bezmoc nesnesu, mistře. Ještě že jste na naší straně. Že je to tak? Že máte židovské srdce?“

Tep se mu rozběhl. Netušil, jak odpovědět.

„V Židovském městě se povídá, že jste náš člověk.“

„Opravdu by ses kvůli Löblovi stala křesťankou?“ zeptal se Herman, spíše aby změnil téma.

„Hlavně nechci být vdovou ještě před svatbou. A paličatá jsem úplně stejně jako Löbl. Takže pokud se může zachránit jediným způsobem…“

„Nevím, jestli si uvědomuješ…“

„Nepřemlouvejte mě, mistře. Zrovna vy ne. Vy jste přece taky přestoupil, a přitom… Kdyby Löbl konverzi odmítl… Jsem z obyčejné rodiny, ale já ty peníze seženu.“

„Pro koho?“

„Co já vím? Pro soudce, pro žalářníka? Každý se dá podplatit, ne? – Jak se dozvím, co vám Löbl odpověděl?“

„Sem do domu bys chodit neměla. Když se objevím v Židovském městě já, budou z toho taky zbytečné řeči. Co dělají tví rodiče?“

„Otec má malý krámek.“

„Dobře. Poslouchej: Objedná si v naší tiskárně letáky vychvalující jeho zboží. Židé si takové věci tisknou sami, ovšem občas k nám nějaká objednávka přece jenom dorazí, třeba když jejich tiskárna nezvládá všechny zakázky. Ať se ptá poslíček po mně. Pošlu k vám pomocníka s odpovědí a ty už musíš zařídit, aby se nedostala do rukou nikomu jinému než tobě.“

Rychle přikývla. „Já trefím,“ oznámila Hermanovi, který se ji chystal vyprovodit. Lazarovi jsem pomoct nedokázal, pomyslel si. Lea se dostala ven beze mě, ale za jakou cenu. Alespoň s Löblem to musí dopadnout jinak.

Otec Johann dál vyprávěl Löblovi o svých zážitcích z Ameriky. Popisoval nedůvěru indiánů, když s nimi mluvil o pravé víře. Zmiňoval argumenty, které na ně zapůsobily. Doktor Pavlovský Johanna pozorně sledoval, občas se snažil uklidnit netrpělivého hejtmana.

„Nechápu, k čemu je tahle komedie,“ vybuchl konečně Bedřich z Kutenštejna, když vězně odvedli, „já se za oceán nechystám a počítám, že Löbl taky ne.“

„Ale pane hejtmane, otec Johann jenom dovedně používá paralelu,“ krotil ho Pavlovský.

„Já bych Löblovi nasolil útrpné právo, až by se nám rozezpíval jako slavík.“

„Pane hejtmane, my přece potřebujeme něco víc než viníka. Chceme také, aby Löbl konvertoval. Dovedete si představit chválu z vyšších míst, pokud uspějeme?“ rozvážně pokračoval Pavlovský.

„Pan doktor má naprostou pravdu,“ ozval se rada Ebelin. „Rozumí nejen tělu.“

„Co dáš do letáku?“ obrátil se hejtman k Hermanovi. „Šťavnatý popis mučení by si určitě koupili všichni.“

„Löblova konverze ke křesťanství by znamenala ještě větší senzaci,“ odpověděl Herman. Překvapeně se na něj podívali.

Vy židi vždycky dosáhnete svého, přečetl si Herman v žalářníkových očích, když se před ním otevřela brána vězení. Sáhl do kapsy pro peníz, vtiskl mu ho do dlaně. Žalářník poděkoval. Dokážete totiž každého uplatit, dořekl jeho pohled. Muž chvíli otálel v chodbě před celou, jakmile však pochopil, že další peníz nedostane, odloudal se do stínů.

„Šalom, Löble,“ zašeptal Herman mřížkou.

„Co tady chceš, ty jeden mizerný modláři? Poslal tě hejtman, viď? Toho kdyby posadili do vězení, aby si vyzkoušel, jak tady člověku je!“

„Podplatil jsem žalářníka, aby mě sem pustil.“

„To ti mám věřit, panský slouho?“

„Přišel jsem ti pomoct. Je asi jenom jediná cesta, jak si zachránit kůži. Vím, že to bude znít hrozně, ale… Co kdybys konvertoval?“

Něco těžkého, asi bota, narazilo na dveře. Řetěz zachřestil o kámen. „Tak proto jsi přišel? Že mě přemlouvá páter, to chápu, ale ty? Ani na tebe nemůžu plivnout…“

„Byla za mnou Dina.“

„Cože? Ta mrcha, ta šelma, ta kočka všivá…,“ nadával Löbl, přitom se mu ale roztřásl hlas.

„Chce tě dostat ven, stejně jako já, a konverze asi zbývá jako poslední možnost.“

„I kdybych takhle vyklouzl, co pak? Vždyť se ke mně všichni budou chovat, jako bych zemřel!“

„Odejdete s Dinou do jiného města, do Frankfurtu, do Vídně, kde nikoho nebude zajímat, jestli chodíš do kostela, nebo do synagogy,“ odříkal Herman věty, které mu vícekrát proběhly hlavou. Poslouchal ticho linoucí se z cely. Připadalo mu, že se nějak změnilo; jako by už nebylo ani uražené, ani plné vzdoru.

„Musíte už jít, mistře,“ objevil se žalářník. „Stráže přijdou zkontrolovat, jestli je všechno v rychtyku.“

„Šalom, Löble,“ zašeptal Herman.

Než mohl uslyšet odpověď, žalářník spustil: „Povykládali jste si pěkně? Však jste z jednoho těsta, no ne? Vy určitě oceníte, že vám chudák žalářník s malým příjmem udělal službičku.“

„Z jakého těsta?“ utrhl se na něj tiskař.

„Ale mistře, to nemám ze sebe. Byl jsem na nedělním kázání otce Johanna. Říkal, že žid, i když se obrátí na víru, stejně zůstane židem.“

Herman spustil další peníz do nastavené dlaně a vydal se do Klementina za Johannem. Vrátný otvíral branku zbytečně pomalu a jezuita, který ho vedl chodbou, se bezdůvodně loudal. Herman došel k Johannově pracovně několik kroků před ním.

„Löbl že by konvertoval? Hm, hm,“ pronesl Johann daleko chladněji, než si Herman představoval.

„Uvažte, otče, jak by vypadaly naše letáky! Obviněný žid se obrátil ke křesťanství. Dokážete si představit lepší konec celého procesu?“

„Já myslím, že na popravišti konvertuje tak jako tak.“

„Nebylo by daleko… působivější, kdyby se rozhodl ještě předtím? To by byl triumf pravé víry. Z vězení by mohl vyjít jako nový člověk. Nikdo přece nechce, aby Löbl zemřel.“

„Ale mistře. Naopak, všichni se nemohou dočkat, až ho uvidí umírat na popravišti. Kromě tebe, protože tě asi omámily tvé staré bludy.“

Herman se nemínil nechat zastrašit. „Já nejsem důležitý, otče. Často mluvíte o křesťanském milosrdenství. Cožpak jste se nesnažil obrátit indiány z lásky?“

„Kdybys viděl, jak mi opláceli… Někteří mě brali jako ztělesnění Boha – a jiní mě pokládali za ďábla. Musel jsem se povznést nad své osobní pocity. Nešlo přece o indiány, ale o vyšší cíl. Teprve když jsem zachovával odstup, mohl jsem se k nim přiblížit. Nedělej si o nich iluze, Hermane. Jsou jako malé děti, které nikdy nepoznaly rodiče. Obelžou tě, ukradnou, co jim přijde pod ruku, přežírají se a smilní bez zábran. Takový byl jejich zvířecký život, a kdyby záleželo na nich, pokračovali by v něm. Co práce mi dalo přesvědčit je, že řádný křesťan bydlí ve vesnici!“

„A uspěl byste, kdybyste je neměl rád?“

„Složil jsem slib, že půjdu tam, kam mě představení pošlou. Jsem jako voják, který plní rozkazy. Ano, jistojistě se dají vykonat různým způsobem. Když vím, že na indiány platí dary, proč bych je nepoužil? Ale nepleť si to s přátelstvím. Na srdci mi leží především splnění mého poslání.“

„Co by podle vás zabralo na Löbla?“

„Löbl není žádný ubohý pohan, nýbrž kacíř. Odkud se o pravé víře měli dozvědět indiáni? Nikdy neviděli kostel ani kněze. Löbl žil vedle křesťanů, měl tisíc příležitostí seznámit se s pravou vírou. Prozřetelnost pro něj očividně nachystala jinou úlohu – roli viníka, který dosvědčí váhu spravedlnosti. A světská spravedlnost je ovšem odrazem dokonalého uspořádání věcí na nebesích.“

„Na Löblově konverzi tedy vlastně nezáleží?“

„Měl se obrátit dřív. Ty jsi přišel včas, milý Hermane, a proto tady teď přátelsky rozprávíme. Proč bys měl zrovna ty orodovat za zločince?“

„Myslím na člověka, který trpí ve vězení. Jeho vina navíc nebyla prokázána.“

„Uvažuj radši o misionářích v Americe. Sotva tam padne soumrak, ze vzduchu se snesou moskyti a ze škvír se vyrojí mravenci. Nemůžeš se před nimi nikam schovat, jenom se modlíš a čekáš na úsvit. Každou noc proděláváš muka, která ti připadají jako nižší stupeň utrpení pekelného. Já jsem si tím prošel. Löblovými pocity mě tedy opravdu nedojmeš. A jestli nepřestaneš zasahovat do procesu, začnu o tobě pochybovat. Tvé letáky musím zgruntu přepisovat. Proč asi?“

„Vy víte, co je na nich nejcennější,“ odpověděl Herman. „Všichni si myslí, že je sepsal konvertovaný žid.“

„No právě. Tak si to nepokaz. Neměl bys myslet spíš na sebe než na Löbla?“

„Nemůžu, otče. Mluvil jste o pekelném utrpení. Odsoudit nevinného člověka, cožpak to není dílo ďáblovo?“

„Ale to je…,“ zvýšil hlas Johann.

„Pravda?“ Herman se zvedl, vtáhl do plic vůni vanilky a zamířil ke dveřím.

Šimon Albrecht 16.

  

Ladislav se na vyšším levelu hry ocitl v místnosti s oknem zarovnaným cihlami. Pronikaly mezi nimi paprsky světla, které prosévaly prach vznášející se ve vzduchu. Když vyhlédl škvírou, spatřil domy na protější straně ulice. Měly středoevropské fasády z konce devatenáctého století, připomněly mu čtvrť na rozhraní pražských Vinohrad a Vršovic, kde bydlel, a nepodobaly se ani trochu okolí Týnského chrámu. Tak daleko se Ladislav ještě tedy nepropracoval. Spatřil muže v pomačkaných a zaprášených oblecích, podle nichž odhadl dobu na třicátá léta. Byli usazení podél stěny, vedle sebe si položili pistole a zápalné lahve.

„Už přicházejí,“ poznamenal někdo. Ladislav se zvedl ze země, šlo to překvapivě ztěžka. Musíš nabrat energii, zablikal před ním rámeček s jeho osobními údaji. Jeden z mužů, z nichž se při bližším pohledu vyklubali mladíci, zašátral v kredenci. Vytáhl papírový sáček, po řadě všem nasypal do dlaně. Ladislav slízal cukr, pak přitiskl rty k hubičce vodovodu, ze kterého vytékal slábnoucí pramínek.

Když zmáčkl klávesovou kombinaci pro zbraň, v prstech se mu objevila pistole. Do jeho výzbroje patřila ještě láhev s hrdlem ucpaným hadrem, víc už nic. Vystoupali do vyšších pater, Ladislav si v proudech světla na chodbě, pronikajících rozbitými okny, všiml, jak jsou saka jeho druhů zaprášená. Kudrnaté vlasy se jim v jarním slunci leskly. Zabočili do jednoho z bytů, kde jim mladík klečící vedle okna naznačil, ať se přikrčí. Vyhlédli ven a uviděli, jak se blíží útvar vojáků s povědomými přilbami.

Ladislav pochopil, že příběh probíhá za druhé světové války. Marně zauvažoval, o kterou epizodu se jedná, a vzápětí ucítil dobře známé vzrušení před bojem. Hubeňour s tváří intelektuála, který jim velel, je rozdělil do jednotlivých místností. Nad hlavou mu přitom vyplul nápis _Anielewicz._ Ladislava si nechal nakonec. Jakmile zůstali v místnosti sami, uchopil ho za paži a chystal se ho oslovit. V tom okamžiku ale vběhlo dovnitř několik dalších bojovníků, kterým bylo třeba přidělit místa. Anielewicz naznačil Ladislavovi, ať projde dál do bytu. Ladislav pochopil, že se za ním zastaví později.

Poslední neobsazenou místností v bytě byla někdejší pracovna. Stůl se zatahovacími roletkami pokrývala vrstva papírů. Rád by se do nich podíval, jenže okno bylo příliš blízko. Klekl si a opatrně vykoukl přes rám. Vojáci mezitím došli k otevřené bráně ve vysoké zdi, která přehrazovala ulici. Nezdálo se, že by počítali s odporem – pochodovali sice v sevřeném útvaru, ale v jejich kroku bylo něco uvolněného. Třeskl výstřel. Jeden z vojáků se zapotácel, ale Ladislav už neviděl, jestli se zhroutil, protože ostatní si strhli z ramenou zbraně a dům se vzápětí ocitl pod soustředěnou palbou. Ze zdi kolem okna se začala sypat omítka.

Jakmile se prach trochu usadil, Ladislav napřáhl ruku s pistolí. Nevěděl, kterého vojáka si vybrat, nebyl si také jistý dostřelem své zbraně. Tahle potyčka se nepodobala žádné, kterou zatím v Battle Church zažil. Sledoval vojáky, jak vybíhají ze vchodů protějších domů, kam se ukryli, a jak jdou do útoku. Stiskl kombinaci kláves pro munici, výsledek na tabulce potvrdil jeho obavy. Měl jediný zásobník. Vojáci se blížili, jejich palba se zdála být stále silnější. Z domu jim odpovídaly ojedinělé praskavé výstřely.

Ladislav si vybral jednu z postav a pečlivě zamířil. Na konci zářivé dráhy střely se zvedl obláček – několik metrů za vojákem. Ozval se zvuk motoru, objevilo se malé obrněné vozidlo, ze kterého vyčnívala tenká hlaveň. Zastavilo. Hlaveň se zvolna začala zvedat proti oknům domu. Její pohyb byl tak pomalý, že se Ladislav zaposlouchal, jestli neuslyší skřípění mechanismu uvnitř. Vzápětí ho ohlušil mohutný úder, jeho zorné pole se rozkymácelo a zasypaly ho kusy cihel. Jakmile se šedočerný oblak trochu usadil, uviděl, že papíry na stole zmizely pod úlomky a silnou vrstvou prachu. Přeběhl do vedlejší místnosti, kde našel proraženou zeď a pod ní tělo v kaluži krve. Zvenčí se znovu ozval motor.

Ladislav horečně projížděl kombinace, aby zjistil, co mu hra dovoluje, až náhle držel v ruce láhev. Po několika vteřinách paniky přišel na způsob, jak zapálit hadr v jejím hrdle. Postavil se do otvoru proraženého granátem, teď už se nekryl. Bez dechu sledoval křivku plamínku, kolem níž rotovala láhev. S tichým křápnutím se roztříštila na pancíři. Vozidlo naráz vzplanulo, pootočilo se do strany, škublo sebou a strnulo. Několik vojáků se k němu rozběhlo zpátky, většina už ale byla pod okny. Ve dveřích místnosti se objevil zaprášený mladík, takhle zblízka a v plném světle Ladislav poznal, že mu nemůže být ani osmnáct. Nad hlavou se mu objevila tabulka se jménem, které začínalo na _A._ Ladislav si víc přečíst nestačil, protože mladík ho odtáhl za rukáv ke schodišti. Když probíhali kolem vchodu do domu, útočící vojáci právě kopali do dveří. Jeden z obránců vystřelil do dřevěných výplní. Kopance okamžitě vystřídala palba.

Seběhli do sklepa, několika temnými místnostmi se dostali k otvoru proraženému ve zdi. Protáhli se jím, obraz sklepa se rozkymácel, jak se potáceli na poházených cihlách. Následovaly tmavé chodby, zaprášená schodiště, dvorky bez prádla na sušácích, zídky. V budově, která vypadala jako továrna, se znovu rozmístili podél oken.

Opět se přiblížila rojnice, na první výstřel obránců znovu odpověděla soustředěná, neustávající palba. Vojáci se profesionálně kryli a postupovali blíž a blíž. Výstřely z továrny už skoro nebylo slyšet. Brzy se útočníci objevili přímo v hale, Ladislav se odlepil od stěny pod oknem a začal kličkovat mezi stroji. Zasypávaly ho modré jiskry, jak se od kovových součástí zařízení odrážely kulky. Ven se dostal se dvěma dalšími, jejich mladý velitel to zvládl také.

Přeskákali pár zídek, proběhli několika chodbami, nakonec se usadili na opuštěném dvorku. Zvuky palby je obklopovaly ze všech stran. Ladislav se tázavě obrátil na velitele. Mladík seděl se skloněnou hlavou, jako by zapomněl, kde je. Ve dveřích domu se objevila postava v plášti a v přilbě. Voják něco vykřikl. Ladislav bleskl pohledem po zídce, která se mu zdála příliš vysoká, než aby na ni vyšplhal. Vyskočil na nohy, koutkem oka zahlédl, že ostatní dál sedí na zemi, jako by je mezitím zasáhly střely, nebo jako by se jejich hráči přestali soustředit. Rozběhl se jediným možným směrem – vstříc ústí samopalu. Obklopila ho zářivá stébla, protože voják spustil nekonečnou dávku, v jejímž rachotu Ladislav ani nezaslechl zvuk svého jediného výstřelu.

Voják zakolísal a svalil se. Ladislav popadl jeho automat. Zaplavila ho dobře známá radost. Svět ve hře fungoval rychleji, spravedlivěji a hlavně předvídatelněji než ve skutečnosti. Cílem bylo získat účinnější zbraň, a jakmile jste ji měli, vaše šance se zvýšily.

S namířeným samopalem Ladislav putoval kuchyněmi, ložnicemi a obýváky, sestupoval do sklepů, kde hledal spojovací chodby, občas se odvážil přeběhnout liduprázdnou ulici. Po nějaké době ho napadlo ohlédnout se; zjistil, že je sám. Po sluchu se blížil tam, odkud se ozývala střelba. Ve spleti dvorků mezi domy napjatě sledoval okna v patrech. Tak se stalo, že postavy, které se vynořily za rohem kůlny, zahlédl jenom koutkem oka. Naslepo vypálil dávku, jež rozčísla střechu z dehtového papíru nad jejich hlavami, pak se mu podařilo spustit proud střel níž. Teprve když jeden z těch u kůlny rozhodil ruce a podlomila se mu kolena, Ladislavovi došlo, že mají civilní šaty. _Friendly fire_, zasvítila informace na jeho osobním profilu a monitor zčernal. Ladislav několikrát vyzkoušel, jak hru znovu spustit, ale bez úspěchu.

Když se obrazovka konečně znovu rozzářila, byl sám. Vydal se mezi hromadami trosek, probouranými zdmi a po domovních schodištích nazdařbůh. Střelba ho zahnala do jednoho ze sklepů, kde objevil díru vykopanou v zemi. Vzápětí uviděl, jak se do sklepního okénka naklání hlava v přilbě. Vypálil tím směrem, voják se stáhl a skoro okamžitě začaly sklep kropit dávky ze samopalů. Ladislav se spustil do díry. Zatímco visel na loktech na jejím okraji a marně se pokoušel odhadnout, jak je hluboká, do sklepa vlétl ruční granát. Ladislav se pustil, dopadl na ušlapanou zem, tma kolem něj se kupodivu nepatrně rozjasnila a o několik metrů dál, za úzkým průlezem, bylo vidět, že se tam na kalné hladině odráží světlo.

Jakmile dozněl výbuch granátu, uslyšel hlasy vojáků. Chystali se nejspíš vtrhnout do sklepa. Vyrazil za světlem a zjistil, že přichází shora, z ulice, kanálovou mříží. Cihlovým tunelem tekl hnědavý proud, při kraji vedl chodník. Ladislav se rozběhl stokou, právě když dolů dopadl další granát. Utíkal a marně se pokoušel odhadnout, jestli už může být za obklíčeným územím.

Nakonec zabočil do užšího kanálu, protože odhadl, že ten větší povede pod hlavní ulicí, kde by se mu nepodařilo vylézt nepozorovaně. Mříže, které nad sebou občas spatřil, byly obdélníkovité a příliš velké – určitě vedly na nějaké veřejné místo. Došel k železným skobám zatlučeným do zdi; tentokrát mířily ke kulatému poklopu, jímž pronikaly pramínky světla. Vyšplhal nahoru, ramenem se opřel do kovového oválu. Světlo ho oslepilo, ale touha vyklouznout z kanálu byla silnější než veškerá rozumová úvaha. Proud záře na okamžik zastínil titul epizody: _Povstání ve varšavském ghettu, 1943._

Se samopalem připraveným k palbě se opatrně zvedal. Jakmile vyhlédl nad okraj otvoru, spatřil nohy kolem sebe s hlavněmi zbraní u kolen. Vypálil dávku. Teprve pak si všiml, že muži nemají uniformy, ale civilní šaty a místo tváří vojáků, které vypadaly jedna jako druhá, různorodé obličeje povstalců. Ještě než se stačil naštvat sám na sebe, že dokázal zopakovat stejnou chybu, hra se přerušila. Chvíli zíral na temnou obrazovku a uvažoval, jestli mezi muži kolem kanálu byl i Anielewicz.

Šimon Abeles 16.

  

„Nejspíš si, Löble, myslíš, že na tobě nikomu nezáleží,“ pronesl Johann při dalším vyslýchání, díval se přitom na Hermana. „Mýlíš se. V Amazonii jsem dostal horečku. Ležel jsem v chatrči postavené několik stop nad hladinou řeky. Nedokázal jsem nic víc než spouštět ruku, abych se napil z proudu. Celou noc se ozývalo příšerné mručení ještěrů, jimž se říká krokodýli. Jeden se vhoupl do kánoe u chatrče a začal lézt nahoru, s rozevřenou tlamou, aby mě rozdrtil v čelistech. Slabostí jsem se nemohl pohnout. Poručil jsem duši Bohu…“ Johann se rozhlédl a odmlčel se, jako kdyby přišel rozhodující okamžik jeho kázání.

„Jak to dopadlo s tím krokodýlem, otče?“ zeptal se hejtman netrpělivě.

„S pomocí Boží se zastavil několik pídí ode mě. Pak se odplazil zpátky do řeky. A já jsem najednou věděl, že se mi nic zlého nestane. Cítil jsem, že jsem v bezpečí. Víš proč, Löble?“

Vězeň pokrčil rameny.

„Protože jsem celou tu dobu spočíval v Boží dlani,“ pronesl otec Johann triumfálně. „A nepřipomínej mi svého Boha, Löble, indiáni mě mnohokrát přesvědčovali, jak jsou se svými modlami spokojeni. V mé vesnici jsme však s pomocí bohatého kupce postavili v kostele varhany. Indiáni ihned pochopili, že náš Bůh je mocnější, protože jejich kouzelníci by takový nástroj vytvořit nedokázali. Když jsem uslyšel varhany hřmít z chrámu, bylo mi, jako bych uviděl nebeskou bránu, a indiánské duše jako by do ní vcházely spolu se mnou. Nebyli ovšem žádná neviňátka. Vedli války s okolními kmeny a poražené protivníky požírali. Přesto jsem je miloval. Milovat neznamená pochopit – ale odpustit. Stejně tak se dívám na tebe, Löble. Nejsi sám. Ani nejsi obklopen nepřáteli. Kdybys jenom dokázal otevřít své srdce. Bráníš se lásce.“

„To vy jste ten ještěr, který mě chce sežrat,“ odpověděl Löbl.

Herman doufal, že Johann vyzve Löbla ke konverzi. Jezuita se však klidně otočil na Ebelina a požádal ho o vynesení rozsudku. Apelační rada začal drmolit příslušné odstavce zákoníku. Herman musel rychle zapisovat a význam slov si naplno uvědomil, až když udělal tečku. Ebelin věcně, stručně odsoudil Löbla k smrti lámání kolem.

Odsouzený zůstal stát se skloněnou hlavou. Hejtman vykřikl povel, od dveří k Löblovi přispěchali biřici. Nevzpouzel se, naopak se jim zhroutil do rukou. Jak ho táhli ke dveřím, zůstávaly za nimi na dlaždicích stébla slámy.

„Odsouzený se nevyjádřil k rozsudku!“ zvolal Herman. Ozbrojenci se zastavili. Hejtman jim vzápětí přikázal, ať Löbla odvedou okamžitě do cely, a apelační rada dodal, že při vynesení rozsudku žádný nárok na poslední slovo není. „Jestli bude mít něco na srdci, může to říct na popravišti.“

„Máš pravdu, mistře Hermane,“ oslovil ho Johann, „napiš do letáku, že odsouzený přijal vynesení rozsudku mlčky. Nejspíš ho přemohlo vědomí viny – však ty už pravá slova najdeš. A kdyby ne, víš, kde můžeš hledat pomoc.“

Bešonised spokojeně přikývl, když uviděl Hermana, jak se hned po návratu staví k sázecímu pultu. Místo senzačního líčení rozsudku ovšem tiskař sepsal dopis pro Dinu. Zavolal si pomocníka, řekl mu, kam ho má donést, a sedl si na štokrle v koutě tiskárny. Nemohl se odhodlat k práci na žádné ze zakázek, které na něj čekaly. Nakonec přece jen vstal. Musel se nějak zaměstnat.

Začal si dělat poznámky k dobrodružstvím otce Johanna. Kdyby z nich vznikl leták nebo i knížka, šly by nejspíš dobře na odbyt. Chtě nechtě obdivoval zápal, se kterým Johann přesvědčoval indiány. Z jeho odhodlání, díky němuž opustil Evropu, ho mrazilo. On sám se zatím z Židovského města příliš daleko nedostal. Psal tím rychleji, čím víc ho tížily myšlenky na Löbla.

Pomocník přiběhl zpátky. Herman se zadíval na hebrejská písmena dopisu, která nedávala smysl. Uvažoval, jakou Dina zvolila šifru, pokusil se text přečíst opačným směrem. Pak se zamyslel, jestli nezvolila obvyklou taktiku, totiž nepřiřadila k písmenu abecedy význam jiných písmen. Chyběl mu klíč. Zároveň měl pocit, že ho má na dosah, horečně přemýšlel, dokud nepochopil, že dívka mu píše sice hebrejským písmem, ale křesťanským jazykem. Sežene peníze a Herman má zjistit datum popravy. Napřímil se. Jeho váhání skončilo, nejistota byla pryč, Dina rozhodla za něj.

O šabatu měl přijít na hřbitov, stálo v dopise. Herman se podivil, protože ve sváteční dny se branky zamykaly, ale dívčina slova nepřipouštěla žádnou pochybnost. Rychle se pustil do letáku o odsouzení Löbla, aby měl tu práci co nejdříve za sebou.

Když o šabatu vykročil do Židovského města, zneklidňovaly ho povědomé pochybnosti. Není jeho plán jenom výmyslem snílka? Co když neznamená víc než příběh poskládaný u sázecího pultu?

Hlavní brána hřbitova byla zavřená, jak se dalo čekat. Vydal se bezcílně podél zdi. Vlahý jarní vítr přinášel vůni nedaleké řeky, která neměla nic společného se soudem, s rozsudkem ani se smrtí. Jako by naznačovala, že všechno se mohlo odehrát jinak, kdyby… Uvažoval, co se skutečně dalo udělat odlišně. Zeď ho vedla jako sázítko řadící jednu literu těsně vedle druhé. Jakmile došel k brance, vyhlédl z ní hrobník Hirš.

„Myslel jsem, že hřbitov je dnes uzavřený,“ řekl mu Herman místo pozdravu.

„Vy jste přece křesťan, pro vás naše předpisy neplatí.“

„A pro vás?“

„Můžou se porušit, pokud jde o život. To přece víte. Tak pojďte.“

Hrobník ho vedl mezi náhrobky a tu a tam se zmínil, kdo leží pod nimi, jak si zřejmě zvykl při provádění návštěvníků. Hermana uklidňovalo poslouchat hlas člověka, který je dennodenně ve styku se smrtí, a přitom si zachovává klidný odstup. O pohřbených mluvil shovívavě; vysokým, stařeckým, trochu už roztřeseným hlasem.

Herman pokaždé přelétl očima prvních pár slov nápisu. Odpočíval tam _muž pokoje, který nenáviděl lež a bezpráví. Hřích a nenávist neměly místa v jeho srdci. Láskou a slitováním, milosrdenstvím byl naplněný. Jako opora druhých prokazoval skutky lásky živým i mrtvým, ze svého chleba dával potřebným._ Pokud náhrobek skrýval ženu, byla _statečná, ctnostná, hodná a ryzí. Ctihodná a věrná. Milá._

„Opravdu jsou tady pohřbeni samí andělé?“

„Určitě měli své chyby, ale… Nebylo by hezké, kdyby takoví byli? Myslím, že smysl náhrobních nápisů spočívá právě v téhle představě…“

Nad ním moje oko prolévá slzy,  
nad mužem, který byl vzat v mladém věku,  
běda tomu dni, kdy předčasně zemřel,  
počet dnů života jeho byl třicet let  
a každého dne posílal dary chudým.

Herman si vzpomněl na Lazara bez hrobu.

Zde spočinula  
žena ctihodná,  
růže v údolí,  
byla vzácná a líbezná,  
čistá, vážená a dokonalá,  
činy její byly poctivé po všechny její dny  
a mlčet o ní je její chválou.

Vzpomněl si na Máří a potom na Leu, propojily se mu do jediného zmateného obrazu, až ucítil výčitky svědomí. Vůči každé zvlášť a pak vůči oběma dohromady.

Písmena náhrobků se mu vrývala do mysli, dávala se do pohybu, utkávala se v divokém tanci s literami letáků. Když došli k márnici, hrobník ho pozval dovnitř. Zalovil mezi harampádím u stěny a napřímil se s měšcem. Herman do něj nahlédl, jako to dělal Bešonised, když měl přijmout platbu.

„Samé drobné?“

„Víte, jak to chodí. Větší mince od bohatších budou vespod. Zbytek doplnili chudáci.“

„Bude to stačit?“

„Mě se neptejte, mistře, jsem jenom prostředník.“

„Riskujete jako my všichni.“

„Pouze jsem vám předal peníze – kdo ví, na co je chcete použít? Třeba máte v plánu nějaký obchod, co já vím?“ zvážněl. „A mnoho štěstí.“

„Kde byl vlastně pochovaný Šimon?“ rozhlédl se Herman po hřbitově. Ucítil, jak svým dotazem hrobníka překvapil.

„Už jsme tam pohřbili někoho jiného.“

Herman se díval hrobníkovi do tváře.

„Místa je tady málo,“ dodal tiše, jakoby omluvně Hirš.

Branka zaskřípěla, Herman se octl u říčního břehu, znovu se nadechl vůně řeky a vykročil nazpátek.

Žalářník seděl mezi brunátnými chlapy u stejného stolu jako vždycky. Herman objednal rundu pro všechny, spokojený halas je skryl před cizíma ušima. Žalářník Hermana mlčky pozoroval. Bezcílně přitom posouval holbu po stole. Dohořívající svíce unaveně prskala.

„Měl bych zájem o službičku,“ ozval se konečně Herman.

„O co kráčí?“

„O něco většího… a za víc peněz.“

Herman mnohokrát viděl, jak probíhala Bešonisedova obchodní jednání. Často začínala rozhovory o jídle a pití, o sousedech, o trzích a o podplatitelných radních. Kdesi vzadu se probouzel zájem, vynořovaly se možnosti a nad nimi se vznášela dosud nevyslovená cena. Bešonised občas vytáhl měšec s penězi, okázale ho hodil na stůl a zaklonil se v křesle, až mu luplo v zádech. Ten druhý nevěděl, že před ním zacinkaly malé mince, které Bešonised nastřádal z prodaných letáků. Herman strčil měšec žalářníkovi pod stolem do ruky.

„Samý drobný, se mi zdá,“ utrousil chlapík.

„Löbl nám v cele nějak uvázl. Neměla by se provětrat?“ pokusil se Herman nasadit podobný tón.

„Jako že bysme mu trošku píchli?“ Žalářníkovi zasvítily oči.

„Sedí si v base jako v bavlnce. Lidi mají chuť posvítit si na něj. Jsou holt nedočkaví.“

„Hmm,“ protáhl žalářník. „Jaký lidi? A že maj kamarádšofty zrovna s váma?“ zapochyboval. V očích mu ale probleskla jiskra, která při Bešonisedových jednáních znamenala, že ryba se chytila.

„Já přece musím vědět nejlíp, jak na tyhle ptáčky.“

Žalářníkovi se objevil v očích temnější plamen: „Něco by se dalo vymyslet, ale nemůžu vám nic slíbit.“

„Nepokoušej se mě podrazit, mí přátelé nejsou zvyklí, že by za svoje peníze nedostali objednané zboží. Dohody s nimi každý radši dodrží. Ve vlastním zájmu.“

„Jo tak vítr fouká z vejšky,“ zamručel žalářník.

„Žádnej strach, mistře. Na mý slovo se můžete spolehnout.“

„Mříže v okýnku sedí jaksepatří, zámek na dveřích je určitě taky v pořádku,“ uvažoval Herman nahlas. Myšlenky mu rychle navazovaly jedna za druhou, teď už neseděl shrbený nad papírem a nezapisoval slova druhých. Napadlo ho, že celou dobu čekal na tento okamžik.

„To si pište,“ přisvědčil chlap.

„Potřebovali bychom klíče. Podezření ale nesmí padnout na tebe.“

„Kdybych jenom věděl, jak vás, mistře, do basy šikovně pustit.“

„Zkrátka nám klíče nedáš dobrovolně. Bereš si je domů?“

„Hejtman přikázal, že je musíme mít pořád u sebe. Aby se k nim nedostali vězni. A kdyby se v base něco stalo, ať si odemknem zvenčí.“

„To je moudré. Jenže… na ulicích není ani trochu bezpečno. Zvlášť pozdě večer. Co kdyby tě někdo přepadl, až se budeš vracet z krčmy?“

„Nezmalujete mě, doufám, sekyrou?“

„Nasolím ti jenom náznakem. Mysli na ty peníze. Dřeš se za pár šupů v base, teďka přečkáš jednu ránu a máš vyděláno.“

„No dobře. Tak kdy?“

Herman by nejradši řekl, že hned dnes večer. Musel ale promyslet, co dál. Dohodli se tedy, že provedou věc zítra. Tiskař získal den na přípravy a hned ráno poslal Dině dopis, kde v náznacích popsal, co se chystá. Její odpověď dorazila vzápětí, naškrábaná energickými tahy, s písmeny daleko od sebe. Domluví se s židovským povozníkem, který vyjíždí na trhy vždy před úsvitem. Stráže u bran všechny zná, už mu ani neprohlížejí vůz. Bude mu ovšem potřeba zaplatit a ona už další peníze nemá.

Seženu je, rychle črtal slova Herman. Löbla vezmu k sobě, kde ho převleču do křesťanských šatů. Před úsvitem ho odvedu do Židovského města.

Prošel dílnu, až se zastavil u tiskařského lisu – točitý _šroub_, který přitlačoval papír na sazbu, měl ten pravý rozměr.

Šimon Albrecht 17.

  

Josef po něm pokukoval přes rámečky brýlí. V chrámovém příšeří to vypadalo, jako by kulil oči. „No, problém s Battle Church je, že má hodně silné etické rozhraní. Jinde vás při zastřelení spoluhráče vyřadí na jedno kolo, nebo vám uberou body. Battlechurcháci jsou drsnější. Hrajou _hardcore_.“

„Jako že…?“

Ladislav se tak soustředil, až se mu podařilo zapomenout na zimu v Týnu.

„Někoho zabijete a jste venku. Jednoduše nerespawnujete.“

„A já jsem stihl _friendly fire_ dokonce dvakrát.“

„To jste teda _noob._ Víte, Battle Church nemá žádný _code_ s pravidly. Hodně velký prostor se ponechává hráčům, kteří si je sami vytvářejí. Kdo ví, jestli vás nevyšoupli napořád. Jak jste to popisoval, možná jste těch lidí z vlastního týmu zastřelil dokonce víc.“

„Co kdybych se zaregistroval pod jiným jménem?“

„Správná úvaha. Jenže teď zpřísnili registrační pravidla. To víte, kvůli Bázi kolem nich vypukl pořádný rozruch. Asi se bojí, aby se k nim bázisti hromadně nepřihlásili a nezměnili pravidla podle svého. Určitě jste zanechal elektronické stopy, podle kterých vás můžou identifikovat.“

„Zaregistroval bych se z jiného počítače.“

„Vidím, že se učíte, už nejste žádný _noobie._ Ale nevím, jestli to bude stačit. Zahlédl jste tam vůbec Šimona?“

Ladislav odpověděl, že si není jistý.

V chrámové lodi zatím archeologové a muži z firmy debatovali s kameníky, jestli se jim podaří dokončit výzkum včas. Z vyhrazeného týdne už zbývaly pouze dva dny. Otec Brušák se nikdy netajil tím, že lhůta, která vznikla dohodou arcibiskupství, ústavu a chrámu, se nedá prodloužit.

„Musíme najít nějaký klíč,“ mumlal kostelník, když s ním Ladislav probíral možné varianty.

„Jaký?“ podivil se Ladislav. „Třeba tady Abeles prostě není.“

„Abeles tu stoprocentně leží. Církev by nenechala tělo mučedníka zmizet. Jenže – přece jenom to byl žid. Podle mě se pokusili o nějaký kompromis a každé nestandardní chování vždycky zanechá stopy. Ty poslouží jako nápověda. Pokud tedy dokážete změnit úhel pohledu a podívat se dost zblízka.“ Připadalo mu, že kostelník zní v tu chvíli skoro jako Josef.

Ladislav se vrátil do druhé krypty, již prozkoumali, protože si chtěl před jejím uzavřením ověřit, jestli jsou rakve srovnané, jak byly původně. Cestou k ní se díval kolem sebe, aby se pokusil zjistit, zdali něco nepřehlédl. Hledání se komplikovalo, protože obvyklé metody nestačily, v tom se s kostelníkem shodoval. V hlavě mu navíc ležel nešťastný _friendly fire._ Sestoupil do krypty, vzápětí ho shora oslovil kostelník. Ladislava okamžitě zaujal jeho podivný výraz. Tvářil se, jako by měl něco na jazyku, ale musel mlčet. „Hledají vás nějací pánové,“ řekl.

Sotva Ladislav vystoupil po žebříku nahoru, byli u něj. Dva muži v tmavých, dlouhých kabátech, vedle nichž postával nakrátko ostří­haný mladík, který se trochu příliš přátelsky usmíval. Ti dva se tvářili naopak dost stroze. Byli spíš podsadití než vysocí, ale vyzařovala z nich autorita. K hrudi si trochu nešikovně tiskli široké černé klobouky.

Nezřetelně zamručeli jména, narychlo mu podali ruku. Ladislav jim nabídl, ať se posadí do lavice – ne, radši prý zůstanou stát. Mluvili anglicky s podivným akcentem, který si Ladislav nedokázal zařadit. Překvapilo ho, jak dobře jim rozumí, vzápětí si uvědomil, že se správnou výslovností hlásek si příliš nelámou hlavu. Slovanský přízvuk, který Ladislav znal od polských kolegů, to ale určitě nebyl.

„Já jsem tlumočník,“ zazubil se na něj mladík. „Matyáš Málek.“

„Obejdeme se bez překladu,“ ujistil ho Ladislav.

„Shodli jsme se, že by u rozhovoru měl být někdo od nás,“ vysvětlil Matyáš, aniž upřesnil, co tím myslí.

„Pane doktore, reprezentujeme jistou skupinu lidí, které Šimon Abeles velice leží na srdci,“ spustil jeden z těch dvou.

„S církví jsme v pravidelném kontaktu, můžete se obrátit na otce…“

„Nerozumíme si, ale to je úplně v pořádku. Zastupujeme židovskou komunitu. Nikoli tu zdejší, přicestovali jsme ze Spojených států. Chápeme, že se pohybujete v určitém historickém a společenském kontextu. Dovedeme si představit, proč považujete Šimona Abelese za křesťana.“ Muž se odmlčel, aby dal Ladislavovi příležitost souhlasit, anebo se ohradit. Ladislav si vědomě vybral jinou možnost.

„Podívejte se, já se jenom snažím nalézt ostatky.“

„Ano, jistě. Ostatky mají v judaismu specifický význam. Musejí zůstat neporušené a nedotčené, navěky, až do dne posledního soudu.“ Stále mluvil ten s olivovou pletí a s pronikavýma očima, zatímco ten pobledlý, brýlatý přisvědčoval mohutnými přikývnutími. Ma­tyáš se s utkvělým úsměvem díval z jednoho na druhého.

„S tělem budeme samozřejmě nakládat se vší úctou.“

„Už ten termín, pane doktore, je ideově zabarvený. Křesťanská úcta není totéž co dbaní na židovské předpisy. A my zastupujeme obec, z níž Šimon Abeles vzešel, nezapomínejte na to.“

„S židovskou obcí jsem spolupracoval při jiných výzkumech, vždycky bez potíží… Prozatím prostě nebylo potřeba…“ Ladislav uvažoval, jestli obec tentokrát někdo vůbec oslovil. Před zahájením výzkumu ovšem ani on sám netušil, že by původ Šimona Abelese mohl hrát tak významnou roli.

„Pánové nemyslí pražskou obec,“ připomněl mu Matyáš.

„Jsme tu za židy z celého světa, jimž není osud židovských ostatků lhostejný. V tomto případě ostatky navíc patří dítěti, které bylo za nejasných okolností pohřbeno v křesťanském kostele. Dítě! Tady by všechna ideologie měla jít stranou, nemyslíte?“

„Chápu, že případ je specifický…“

„Dítě by mělo být pohřbeno podle zvyklostí své rodiny.“

Ladislav na ně mlčky hleděl. Pokoušela se o něj závrať, podobně jako když se naplno ponořil do Battle Church. Bylo jasné, kam se ho pokoušejí dostat, a zároveň marně uvažoval, co po něm vlastně chtějí.

„S těmi ostatky se nesmí hnout,“ poprvé promluvil brýlatý.

„Není i ve vašem zájmu dozvědět se, jak Šimon zemřel?“ zeptal se Ladislav.

„Pro nás je nedotknutelnost ostatků přednější než výsledky výzkumu, které se dají vždy vyložit dvojznačně. Chopí se jich tisk, kvůli senzačnímu titulku je zkreslí… Máme s takovými situacemi bohaté zkušenosti, naneštěstí.“

Brýlatý muž se naklonil k druhému a něco mu pošeptal.

„Snažíme se podobnému vývoji zabránit. Proto jsme navázali se zdejším tiskem spolupráci, doufejme pravidelnou. Chceme, aby se veřejnost dozvěděla o našich cílech přímo od nás. První z článků vyšel už dnes. A zítra se pochopitelně dočtete, jak jsme pořídili tady,“ uzavřel muž s olivovou pletí.

„Úplně přesně nechápu, co po mně…“

„Chceme vám vysvětlit situaci. Informována bude i česká veřejnost. Určitě nezůstane k manipulacím s ostatky dítěte lhostejná. To téma má přesah a rezonanci, pane doktore! Chápeme, že vaše rozhodovací možnosti jsou omezené. Až ten článek zítra uvidí vaši nadřízení – a představení pana kostelníka jakbysmet – myslím, že se nám bude hned lépe jednat.“

„Přeceňujete význam médií,“ pokrčil Ladislav rameny.

„Naopak. Vy ho nedoceňujete. Víte, kdybychom ten článek nezveřejnili my, postará se o to někdo jiný. Tak či tak se dávají do pohybu síly, které si zřejmě nedovedete představit. Možná už zítra na vás bude upřena pozornost celého světa.“

„A co byste chtěli? Přenést Abelesovy ostatky na židovský hřbitov?“

„Konečně se díváte na věc konstruktivně. To je samozřejmě jedna z možností. Věřte nám, že my jsme přišli s nejlepšími úmysly. Snažíme se nabídnout vám pomoc, a zároveň… varovat vás, řekněme.“

„Pořád ještě nevíme, kde Abelesovo tělo je.“

„V tomto ohledu zcela důvěřujeme vaší vědecké expertíze. A co se bude dít po nalezení a identifikaci ostatků – ohledně této otázky zůstaneme v kontaktu, viďte? Všechno dobré, pane doktore.“

Muž s olivovou pletí mu podal ruku, brýlatý se jenom uklonil. Matyáš Málek se na Ladislava dál usmíval. Všichni tři vytáhli vizitky, jako kdyby je někdo přepadl a oni vytasili pepřové spreje. Otočili se a zamířili lodí k východu. Za sloupem se vynořil kostelník.

„Proč jste je sem pouštěl?“ pustil se do něj Ladislav.

„Ale pane doktore, my si přece nemůžeme dovolit ani sebemenší náznak toho, že se nechceme se židy dohodnout. Pánové řekli hned ve dveřích, že mají mediální podporu. Z naší strany je jednoznačná vůle všechno zveřejňovat. Třeba vaše spolupráce s tou novinářkou zrovna znamená dobrý příklad. A co se bude dít dál, to záleží na arcibiskupství a na vedení ústavu. Něco mě ale napadlo. Když jsem poslouchal váš rozhovor…“

„Vždyť jste u něj nebyl!“

„Nepodceňujte akustiku Týna. – Přiznejme si, že jsme se dostali do úzkých. Máme už jenom dva dny, očekávají se od nás výsledky a počínaje zítřkem se do nás pustí média s ještě větší intenzitou. Pane doktore. Všiml jste si, jak ti dva o Abelesovi mluvili? Jako o židovi, samozřejmě, ale zároveň jako o dítěti. No a co když byl pohled našich předků podobný? Chápete, co tím myslím?“

„Samostatný dětský hrob?“

„Přesně!“

„Žádný takový ale v chrámu, pokud vím, není.“

„No právě.“

Přidal se k nim Tomáš, postavil se vedle kostelníka.

„Co tedy podle vás hledáme?“ zeptal se Ladislav.

„Hrob, který je jinde než oficiální náhrobek. Jde nám o dětský hrob. Nebude ale označený jako dětský,“ řekl Jakoubek.

„To je tedy rébus,“ poznamenal Ladislav.

„Možná měli důvod Abelesovo tělo ukrýt,“ připustil Tomáš.

„Ale proč?“ zeptal se Ladislav. Najednou pochopil, že jeho asistent s kostelníkem už museli ten nápad probrat a teď se vracejí ke svým dřívějším úvahám.

Ladislav se podíval na kostelníka, ovšem Jakoubek už nic víc neřekl.

„Proč by se báli, aby Šimona někdo nenašel?“ zeptal se Ladislav.

„Vzpomeňte si, co říkali ti Američané,“ doporučil mu kostelník. „Příčina Abelesovy smrti je vlastně nezajímá. Chtějí mu prokázat úctu, to ano, možná ho přenést na židovský hřbitov, ale nebudou pátrat, proč zemřel, protože výsledek by mohl být dvojznačný. A naši předkové mohli uvažovat stejně.“

„Otec Brušák přece tvrdil, že výsledek výzkumu je pro církev důležitý.“

„Názor otce Brušáka nemusejí v církvi všichni sdílet,“ opáčil kostelník. „Představuje výraznou, známou osobnost… Ale je zvyklý mluvit sám za sebe.“

„Takže co budeme hledat?“ zeptal se Tomáš netrpělivě.

Ladislav se pokusil zformulovat odpověď, přitom sledoval kostelníkovu reakci: „Hrob, který se hrobu Šimona Abelese nepodobá.“ Najednou si připadal jako při pátrání po svém synovi. Několikrát už ho napadlo, že jeho zmizení se nedá vyřešit racionálně. Že by měl zapomenout na logiku, uvolnit se a nechat myšlenky, aby se rozběhly nazdařbůh. Zdálo se mu, že chápe pochybnosti kapitána Jirsy. Proč se vlastně soustředil na jedinou trasu, kudy se Šimon mohl vracet domů? Proč jich neprošel několik? Sepsat kamery na veřejných místech mohlo opravdu vyvolat dojem, že se pokouší policii podstrčit svou verzi.

Mlčky se připojil ke kostelníkovi a k Tomášovi. Vykročili z prostoru před hlavním oltářem boční lodí, tentokrát podél její severní stěny. Nevěděli, co hledají, a tím pozorněji se dívali kolem sebe.

Minuli řadu náhrobků se strnulými muži ve zbroji a s nevidomýma očima. Někteří měli nepřirozené proporce, ze zmenšených trupů jim vybíhaly příliš dlouhé končetiny. Omezený talent dávných kameníků z nich udělal jakési zestárlé děti.

Před stěnou, ze které vystupoval dřevěný kvádr vnitřních chrámových dveří, se Ladislav zastavil. Zaujal ho ornament v rozích náhrobku umístěného v podlaze. Dva hadi se tam vlnili k lebce, jeden z nich prostrčil hlavu jejími očnicemi.

„Co tady?“ zeptal se Ladislav Jakoubka. „Ten had by mohl mít vztah k hadovi z Ráje, který podal Evě zakázané ovoce… Co kdyby to jablko představovalo židovskou víru…?“

Jakoubek se usmál: „Uvažujete stejně jako my. Když se člověk ponoří do hledání a vyzkouší několik variant, postupně začne ty střízlivé opouštět. Ty fantastické už mu totiž nepřipadají tak pře­hnané. Všichni přece věříme, že Šimon tady prostě musí být, viďte?“

Ladislav pokrčil rameny. Začal mít pocit, že propadl hledání Abelesova hrobu podobně jako počítačové hře.

„To je náhrobek Hadů z Proseče. Jeden z nich věnoval značné dědictví na obnovu Týna, když chrám v roce 1679 zapálil blesk. Těm by Šimona asi do krypty nepodstrčili.“

Přešli k jižní straně. Ladislava upoutala modlící se figura na náhrobku skrytém částečně za lavicemi přistavenými ke stěně. Drobná bytost v pokleku mohla zobrazovat ženu stejně jako dítě. Ukázal na náhrobek.

„Vidíte ty tři andělíčky nad tou… postavou? A co to má kolem krku? Nemůže to být židovský límec?“ Vyhnul se slovu _dětskou_, aby je neovlivnil.

Jakoubek se zarazil: „Popravdě zrovna o tomhle náhrobku nic nevím. Z Abelesovy doby asi nebude. Vypadá starší.“

„Nehledáme přece jeho náhrobek. Hledáme náznak, klíč, symbol,“ připomněl mu Ladislav. „Mohli použít něco, co tu už bylo.“

Jakoubek vstoupil do lavice, naklonil se ke kameni.

„Opravdu nevím,“ řekl, kupodivu s opatrnou nadějí. Zkusmo zalomcoval lavicemi, Tomáš se k němu připojil a Ladislav přivolal kameníky.

Čekal za jejich zády, až si poradí s lavicemi a rozeberou podlahu před náhrobkem, aby se mohlo začít vrtat. Uvažoval o Šimonu Abelesovi, snažil se pochopit jeho motivy a představit si ho. Nedařilo se mu to. Hledal nějakou paralelu v současném světě. Jeho syn mu sice unikal do počítačových her, ale pořád ho měl na dosah. Vzápětí si uvědomil, jaká to je iluze. Vybavil si strnulého Šimona na židli před monitorem. Vrátil se mu ten pocit, že je někde, kam za ním nemůže. A pak mu vyplula před očima představa Šimonovy prázdné židle a temného monitoru na jeho stole. I jeho syn vlastně zmizel, bez vysvětlení, jako by přešel hranici do jiné dimenze.

Z náhlého popudu zamířil do sakristie, kde se nacházela olejomalba Šimona Abelese. Dokud nebyl hotový epitaf, bývala prý umístěná nad chlapcovým hrobem. Postavil se pod ní a zaklonil hlavu, protože visela poměrně vysoko. Šimon na ní pózoval v červeném kabátku, levici poněkud nepřirozeně vytočenou, protože v ní držel krucifix podobným způsobem, jako by to bylo zrcátko. Nedíval se ale do něj, pozoroval diváka. Červený kabát s elegantní klopou nad kapsou, s širokou manžetou a s ozdobnými knoflíky dělal dojem, jako by Šimon na okamžik strnul v elegantním pohybu; jako by právě mířil kamsi na ples a jen na okamžik se zastavil. Z levého rohu na něj dopadal chvost podivných slunečních paprsků, vypadalo to spíš, že tam po plátně stéká nějaká žlutavá tekutina.

Šimon měl napůl dětský, napůl dospěle sebevědomý výraz, ale dospělý dojem převažoval, jak si Ladislav uvědomil. Možná za to mohla ústa, sevřená do lehce netrpělivého, malinko přezíravého výrazu. Šimon se na obraze proměnil ve výše postaveného úředníka, jehož úkolem je neprozradit informace žadateli. Ladislav cestou ze sakristie minul výklenek vyložený stříbřitým kovem, v němž stála pod malým kohoutkem baňatá nádoba ze stejného materiálu. Dostal chuť umýt si tam ruce, ačkoli nika bezpochyby sloužila jen k nabírání vody pro potřeby chrámu.

Ve snaze vrátit se do reality začal uvažovat o zraněních Šimona Abelese. Stále mu na nich něco nehrálo. Oběšení by přece muselo zanechat na krku stopy. Lékaři by si jich nejspíš všimli, zvlášť pokud hledali známky násilí. Vzpomněl si na názor patoložky, ale také na tón jejího e-mailu, který byl kolegiální, věcný. V podstatě mu stručně zodpověděla jeho otázky, jenže nic víc. Ladislav potřeboval někoho, kdo by dokázal odpovědět i na to, na co se ho nezeptal. Zamyslel se a pak si vzpomněl na další jméno, na lékařku ze soudní patologie. Vylovil mobil. Po několikátém zazvonění hovor přijala, vyslechla si popis zranění a zamyslela se. „Co kdybyste za mnou přišel do nemocnice?“ nabídla mu. Ladislava zaplavila vlna uspokojení. Zájem v jejím hlase se nedal přeslechnout.

„Jsme skrz, doktore,“ odkašlal si šéf kamenické party. Dělníci lelkovali kolem vrtu, vyměňovali si polohlasné poznámky. Ladislav na nich poznal neklid, který se člověka zmocňuje, než kamera poprvé ukáže nitro krypty. Nic nenaznačovalo, že je čeká objev; nic to ale nevylučovalo. Ze tmy na obrazovce se vynořily hrany a plochy. Ladislav napínal zrak, pobízel svou představivost, aby si uvědomil, co vlastně vidí. Na okamžik se vrátil zpátky v čase do chvíle, kdy byl s těhotnou Mary na ultrazvuku. Doktorka se tehdy povzbudivě usmála, natočila k nim monitor a Ladislav uviděl rozostřené, přelévající se křivky. Přiměl se, aby uvěřil, že má před sebou svého syna. To, co bylo na obrazovce, si už vlastně nepamatoval, Maryin úsměv měl ale stále před očima.

„Tak co?“ nadhodil šéf kameníků.

Muž z firmy jim nabídl pohled na klenbu krypty, pak zamířil s kamerou dolů. Ladislav se naklonil, aby se ujistil, že skutečně vidí cosi, co se tam rýsovalo.

„Máme tam malou rakev… asi dětskou, s ornamenty.“ Cítil, jak nadšení kolem něj stoupá a vzápětí kolísá, protože ani ostatní nestáli o další zklamání. Kameníci se energicky pustili do odstraňování malty ze škvíry po obvodu desky.

„Láďo,“ odtáhl ho Tomáš stranou, „máme problém.“ Ladislav si už předtím všiml pestrobarevných novin v jeho rukou. Měl pocit, že Tomáš mu chce něco říct, ale tak jako on čeká na výsledek sondy. Ladislav přelétl tučný titulek: _Světové židovstvo proti zneuctění ostatků v Týnském chrámu._ Srovnal si listy novin a teprve pak je otevřel, jako by tím mohl dodat tomu, co ho čekalo uvnitř, nějaký řád. _Židovské hroby jsou nedotknutelné_, argumentovali blíže neurčení „zástupci židovských organizací“ v článku. _Místo posledního odpočinku židovského chlapce musí zůstat neporušeno. To, že se nachází v křesťanském chrámu, chápeme jako výsledek historické nespravedlnosti. Nebudeme ale usilovat o přenesení Šimonových ostatků na židovský hřbitov, stejně jako jsme proti jakékoli jiné manipulaci s nimi. Pohlížíme na ně podle našich náboženských předpisů, které říkají, že je třeba dopřát jim nerušený klid. Rádi bychom ujistili českou veřejnost, že chystané znesvěcení hrobu Šimona Abelese je citlivě vnímáno v zahraničí. A že židovské organizace jsou připraveny bránit ho třeba i soudně, pokud to bude potřeba. V tuto chvíli svoláváme demonstraci před kostelem Panny Marie před Týnem. Po celém světě proběhnou podobné akce před velvyslanectvími České republiky._ U článku byl nesmyslně umístněný snímek židovské svatby, který na první pohled vypadal jako převzatý z nějakého filmu. _Bude Týnský chrám patřit židům?_ ptal se titulek. Noviny citovaly i Jakoubka, který mluvil o potřebě smířlivosti; jeho věty působily, jako by je někdo nešikovně prokrátil, a navíc jako by byly převzaté z rozhovoru na jiné téma. Ladislav vrátil noviny Tomášovi.

„Normální bulvár.“

„Ozvali se z vedení ústavu.“

„Mně nikdo nevolal.“

„Snaží se respektovat, co zažíváš se Šimonem. Všichni oceňují, že vůbec dokážeš vést výzkum. Vzal jsem si na starost různé technikálie, abychom tě neobtěžovali s každou hloupostí, takže komunikaci s nimi udržuju já. Tenhle článek ale…“

„Je to doopravdy tak hrozné?“

„Kolem Abelese se prostě rozjela kampaň. Všichni teď mají obavy, co vlastně v jeho hrobě najdeme. A kdybychom ho neobjevili, bylo by to možná ještě horší. Dovedeš si představit novinářské spekulace? Řekl jsem řediteli, že snad konečně máme spolehlivou lokalitu Šimonova hrobu. Myslím, že se mu ulevilo,“ usmíval se Tomáš.

„Počkej… Vždyť jsme doteď nic nenašli. I ten dnešní pokus je sice nadějný, ale zatím…“

„Já jsem přesvědčený, že potřebujeme nějakou dobrou zprávu. Vedení, ústavu si myslí totéž.“

Ladislav uvažoval, jestli nemá Tomáše pokárat za přehnanou iniciativu. Nemohl mu vytknout, že se ho pokouší zaštítit v jeho problémech, na druhou stranu se v něm znovu ozvalo podezření, jestli jeho asistent nezačíná být až příliš samostatný. Vzal si od Tomáše noviny a složil je, aby se mu vešly do kapsy. Teprve když si kameníci dali pauzu a Tomáš někam zmizel s kostelníkem, posadil se do lavice. Podíval se na titulní stranu, ovšem název článku mu přišel tak stupidní, že ho přešla chuť číst ho znovu. Zalistoval novinami a objevil rozhovor se šéfem Báze Kasejovickým.

_Nenecháme si vyprodat republiku_, rozohňoval se v něm. _Začne to jedním hrobem. Jenže kde se ten hrob nachází? V jednom z duchovních center národa. Co si židovské organizace o sobě myslí? Stavěli snad Týnský chrám židé? My se jim přece ve Staronové synagoze nešťouráme. To všechno má ale samozřejmě jiný význam. Když spolkneme, že chudák Šimon Abeles patří k nim, pak nám bude taky líp klouzat do krku, že židé vlastní banky. A že si chtějí koupit další. Začne to jedním hrobem, skončí to továrnami, obchody a pozemky, uvidíte. Jestli jim už stejně nepatří._ Ladislav marně vzpomínal, zdali v článcích židovských organizací stálo něco o plánovaném odkoupení hrobu. Radši si otevřel knížku.

Konečně jsme doputovali do osady u řeky, po níž jsme měli nadále cestovat. Prodali jsme mezky a najali si průvodce pro plavbu. Mé cestování s ostatními misionáři skončilo, dál jsem měl pokračovat sám. Objímali jsme se a žehnali si, jako bychom se už nikdy neměli spatřit, což se podobalo pravdě. Modlil jsem se, aby mě Bůh posílil, protože od toho okamžiku jsem měl své poslání pouze ve svých rukou.

S několika průvodci jsem doplul do obce spravované jezuity, jíž se říká redukce, odkud jsem už měl putovat ke „svému“ kmeni. Když jsme se přiblížili k břehu, stála na něm vesnice ve španělském stylu. Nad střechami vyčnívala věž kostelíku. A tehdy jsme zaslechli zpěv tak nádherný, až jsem se polekal, zdali netrpím přeludy z moskytích hryznutí, z horkosti a z nezdravé vody. Pod zpěvem se valila hudba, jako by byla říčním proudem, jenž unáší píseň po způsobu lodi.

Přistáli jsme a rozběhli se ke kostelu, kde jsme uzřeli indiány, s pokornými tvářemi zpívající křesťanské hymny. Obraz to byl nevýslovně sladký, plný naděje, že naše usilování může uspět. Z kůru zněly varhany. Nevěřil jsem svým očím ani uším. Pokud je možné takový nástroj postavit zde v divočině… Svět snad přece jen není změtí vzájemných záští a tužeb, jíž jsem přihlížel jako svědek Šimonova, Lazarova a Löblova neštěstí.

Přesně takhle jsem si představoval svou budoucí redukci v těch nejodvážnějších snech.

Ladislav dočetl a podíval se na fotografii, kterou našel v knize jako záložku. Byl na ní barokní chrám, který znal. Skoro okamžitě si uvědomil, že je to kostel svatého Ignáce na Karlově náměstí, zasvěcený zakladateli jezuitského řádu. Uvažoval, jestli se snímek ocitl v knize náhodou. Nebo se mu otec Brušák snažil něco sdělit? Ale co? Proč mu vlastně půjčil tu knížku?

Šimon Abeles 17.

  

Herman do sebe vpravil večeři, roztržitě si přitom povídal s Máří a snažil se nedat na sobě nic znát. Málem ji upozornil, že v noci přivede hosta, ale nakonec zaváhal a radši si nechal svůj plán pro sebe. Jako by se vrátili do doby, kdy se ještě pořádně neznali. Netrpělivě čekal nad svými lejstry ve studovně, až večer pokročí, pak se vydal zpět do tiskárny. Nemusel spěchat, ale i tak mu po pár krocích stál na čele pot. Bylo už teplo a soumrak se snášel jenom pomalu. Herman však věděl, že až půjde žalářník zpátky z hospody, rozhostí se tma.

V tiskárně, kde panovalo příšeří, se Herman pustil do zápasu s tiskařským lisem. Proklínal se, že si ho lépe neprohlédl za světla. Nakonec se do něj opřel, až mu prkna podjela pod nohama. Závity praskavě povolily. Nasoukal si točitý _šroub_ do rukávu pláště a přidržel si ho u těla.

V ulici, kudy chodil žalářník z krčmy, se schoval za rohem vy­čnívajícím do ulice. Napadaly ho stále další slabiny svého plánu. Co kdyby udeřil příliš silně a žalářníka zabil? Zároveň mu musel způsobit viditelnou ránu.

Konečně se na dláždění ozvaly nejisté kroky. Herman bezpečně rozeznal obrys mohutné, trochu nahrbené postavy muže, který se pochechtával sám pro sebe. Hermanovy obavy se slily do záblesku energie; _šroub_ přistál s křupnutím na žalářníkově lebce, až se úder vrátil tiskaři do ramene. Muž se svezl k zemi. Herman ho přetočil na záda a ulevilo se mu, když zjistil, že dýchá. Klíče měl podle dohody přivěšené u pasu.

Před Hermanem se zvedla černá masa radniční zdi. Šel podél ní s rukou na kamenných kvádrech, dokud nesáhl do prázdna. Ponořil se do černého obdélníku vchodu, zámek zaskřípěl v nočním tichu až příliš hlasitě. Herman našel po hmatu schodiště, patro s Löblovou celou muselo být nedaleko. Odpočítal ty správné dveře, klíč svíral v ruce. Vkročil dovnitř, uslyšel hlasité chrápání, přiklekl k tělu ve slámě a zatřásl s ním.

„Cože? Už je čas? Ne!“ vyrazil ze sebe vězeň. Herman mu položil dlaň na ústa.

„To jsem já, Hirš,“ zašeptal mu do ucha.

„Kdo? Co?“ koktal spáč, vzápětí ztichl. Herman měl pocit, že doširoka otevřel oči.

„Vzpamatuj se, Löble. Přišel jsem pro tebe, abych tě dostal ven. Pospěš si.“

Teď už se vězeň posadil: „Co je to za šalbu?“

„Mám žalářníkovy klíče. Vezmu tě k sobě, pak tě dostaneme z města.“

„A kam mám jít potom?“

„I kdyby z tebe měl být žebrák, pořád ti bude líp než na popravišti, ne? Navíc…“ Pověděl mu o doporučujících dopisech, které napsal pro majitele tiskáren ve Vídni a ve Frankfurtu. Určitě ho přijmou jako pomocníka. Löbl svěsil hlavu.

„Já už svého člověka ve Vídni mám. Pokouší se tam pro mě vyjednat císařskou milost. Podařilo se mu dosáhnout slyšení u dvora, sám císař se o můj případ zajímá.“ Vězeň si založil ruce na prsou; při své podsaditosti docela vysoko.

Před Hermanovýma očima propluly tváře hejtmana, doktorů a právníků, jejich podoby a především jejich výrazy. Nevěřil, že by si svou kořist nechali tak snadno vyklouznout.

„Ty si myslíš, že to k něčemu bude?“

„Samozřejmě.“

„Pojď se mnou. Můžeš být na svobodě za pár okamžiků.“

„A pak? Zbyde mi jen tulácká hůl. Dinu už nikdy neuvidím.“

„Naopak, odejdete spolu za hranice. No tak, vstávej,“ pobídl Herman Löbla. Nerozuměl tomu, co se děje, jenom měl pocit, že všechno se odehrává nějak jinak, než očekával. Touhle dobou už měli být z vězení venku.

„Ty to opravdu nechápeš? Co by se stalo, kdybych utekl?“

Herman zavrtěl hlavou, i když ho vězeň ve tmě nemohl vidět.

„Bylo by to přiznání! Lazar by zemřel zbytečně, potřebovali by dalšího viníka, znovu by zatkli Leu s Hanele a odsoudili by je! Počkám na císařskou milost.“

Vzápětí uslyšeli hlasy, kroky a cinkání kovu. Tma se rozvlnila mihotavou září pochodní.

„Honem!“ vykřikl Herman, ale Löbl se nepohnul. Tiskař přiskočil k okénku, které bylo úzké a šrafované mřížemi. Přitiskl se zády ke zdi.

Do cely hřmotně vstoupil voják v přilbě, znehybněl vedle dveří, pak vešel hejtman. Usmíval se, jako by se mu právě povedl dobrý vtip. Dým z pochodně zaštípal Hermana v očích, náhlé světlo ho oslnilo.

„Hleďme, mistr tiskař,“ řekl hejtman. „Přemlouváš Löbla ke konverzi? Však jsem si všiml, že ti huba jede jako trakař, když chceš. A jakpak ses dostal ke klíčům? Nejspíš jsi je vzal žalářníkovi, viď? Teď si s Löblem ještě hezky poklábosíš, vy dva se určitě v cele srovnáte. A ráno, no, ráno tě obžalujeme z vraždy.“

„Copak žalářník…?“ vyhrkl Herman.

„Jsem rád, že nezapíráš svou vinu. Správně, obviníme tě z pokusu o vraždu. Chlap tu tvoji šlupku kupodivu přežil. Pojď se ukázat!“ zavolal do dveří. Mezi přilbami se vynořila žalářníkova hlava, omotaná obvazem z roztržené košile, jímž prosakovala krev.

„Nešetřil jste mě, mistře. Však on vás kat taky šanovat nebude,“ zahuhlal.

„Teď mi dej vražednou zbraň,“ poručil hejtman. „Na ulici se nenašla.“

Herman vytáhl _šroub_ a rozpřáhl se, až jím narazil na zeď. Voják udělal pokus o výpad halapartnou, ale hejtman mu stál v cestě. Zvenčí uslyšel cvakání natahovaných kohoutků bambitek. „Hirši, neblázni,“ ozval se Löbl ze slámy. Hejtman převzal _šroub_ s lehkou úklonou.

„Děkuji také za finanční příspěvek, který jsi nám doručil žalářníkovým prostřednictvím. Počítám, že pokryje náklady na tvou popravu, a ještě něco zbude.“ Otočil se ke dveřím: „Všichni ven, no vypakujte se. Ať se dostanu co nejdřív zpátky do postele. Ty s tím fáčem zítra nechoď, aby ses trochu vykurýroval.“

Světlo za zamřížovaným okénkem dveří zesláblo. Ve vzduchu zůstal jenom dým. Herman se svezl do slámy vedle Löbla.

„Kdybys byl sebou trochu hnul,“ poznamenal. Svaly měl pořád ještě napjaté, jako by se měl v příštím okamžiku rozběhnout.

„Promiň, Hirši. Oni o všem věděli. I kdybychom se dostali na ulici, chytili by nás.“

Hermanovi chvíli trvalo, než pochopil, co Löbl říká.

„Hejtman za mnou včera přišel do cely. Tvářil se přátelsky, slyšení toho mého přímluvce u dvora asi zapůsobilo. Popsal mi, co se stane, a požádal mě, abych ti nic neprozradil.“

„Löble, jak jsi mohl…?“

„Jak jsem mohl co? Tohle byl tvůj nápad, Hirši. A i kdybych tě varoval, neunikli bychom. Radnice byla obklíčená. Copak sis opravdu myslel, že by ten útěk mohl vyjít? Kdybych tě varoval, jenom bych ohrozil svou milost.“

„Co to s tebou provedli, Löble?“

„Konverze! Útěk do Vídně! Samé nesmysly!“

„Tobě je jedno, jak skončíš?“

„Buďto tu milost dostanu, anebo… jsem už mrtvý, Hirši, a ty taky, jenom si to nechceš přiznat. Jsme na tom jako Lazar, vlastně hůř, protože ten už má všechno za sebou. Každý, kdo měl se Šimonem něco společného, je prokletý. Toho nemrcoucha na nás nastražil sám ďábel.“

„Ne.“

„Až později mi došlo, že jsem ho doopravdy neznal. To jeho blouznění o konverzi jsem bral jenom jako vzdor kloučete. Chodil jsem s ním probírat talmud a zdálo se mi, že se umoudřuje. A pak se to stalo.“

„Řekni mi aspoň, jak zemřel.“

„Abys mohl zpívat, ještě než tě vezmou na mučidla? Žádný mord se nestal! To je ten největší vtip!“

„Ale Lazar…“

„Lazar u toho byl jako my všichni, ale nemohl dělat vůbec nic. Synek dostal záchvat, škubal sebou na zemi, zvedli jsme ho a snažili se ho vzkřísit, jenže už se nevzpamatoval. A teď nás stahuje za sebou do pekel.“

„Šimon byl klučík jako všichni!“

„Pěkně nám zavařil, svatoušek. Kvůli němu jsme skončili tady – jeden jako druhý.“

Herman seděl na slámě a objímal si nohy; nedokázal se přimět, aby si lehl. Löbl začal chrápat, ten kolísavý zvuk rozechvíval celu až do rána. Dým z pochodně postupně vyprchal a Herman čekal, až nebe za oknem zesvětlá a on se přestane propadat do propasti tmy.

Musel asi přece jenom usnout. Probral ho neznámý zvuk, nejdřív nevěděl, kde je. Hlavou se mu rozběhlo několik možností, ale žádnou nedokázal domyslet tak, aby si ji spojil s konkrétním domem. Pak si uvědomil, že uslyšel zámek ve dveřích. Do cely vstoupil voják s pistolí v ruce.

„Vstávej,“ poručil Hermanovi.

„Nějaké zprávy o mé milosti?“ zeptal se Löbl.

„Kušuj,“ umlčel ho voják, který dál mířil na Hermana. Prošli známými chodbami, zabočili do soudního sálu. Tiskař čekal, že uvnitř spatří kata. Stál tam otec Johann. Propustil vojáka naznačeným gestem, hlaveň se okamžitě sklonila a vězeň ucítil vůni vanilky.

„Copak jsi to natropil, mistře?“ zeptal se Johann Hermana.

„Určitě znáte vše dopodrobna od hejtmana.“

„Mě zajímá motiv.“

„Löbl se nepřiznal, a vy ho chcete stejně poslat na popraviště!“

„Já žasnu, synu. Že by ti při sázení knih zeslábl zrak? Možná se soustředíš na písmenka natolik, až zapomínáš na věty. Takže znovu, milý Hermane: soud s Šimonovými vrahy se podobá misii. Misionáři obracejí indiány na jedinou pravou víru, ale jejich záměr je širší. Když napomáháme konverzi divochů, nejenže potvrzujeme Boží přítomnost ve světě, my Boha přímo do světa uvádíme. Takový je úkol Tovaryšstva, takový je rozkaz, který jsme jako Boží armáda obdrželi. A Löbl je zkrátka oběť, bez níž se žádné tažení neobejde.“

„Já jsem taky oběť?“

„Mysli na celek, drahý mistře. Myslíš, že potřebujeme dalšího viníka, když už máme Löbla? Co by nám přineslo řízení s tebou? Hned by se začalo šuškat, že se žalářník nechal podplatit – a to by poškodilo pověst radnice. Nijak nám také neposlouží, pokud se konvertita, a úspěšný konvertita, vrátí k židovskému bludu. Takže tě doprovodím ven, kde se rozloučíme.“

„Vy chcete říct…?“

„Že zamíříš domů, uklidníš Máří, která je opravdová světice, jestliže s tebou tohle všechno vydrží, a vrátíš se do tiskárny.“

„Otče…“

„Děkovat mi nemusíš. Nejde jen o tebe. Ovšem, pokud by ses pustil do dalších nesmyslných pokusů, moje trpělivost nebude nekonečná a trpělivost pana hejtmana jistě dokážeš posoudit sám. Sem do vězení se můžeš kdykoli vrátit. A ještě něco, my dokážeme psát a tisknout letáky sami. Nepřeceňuj svůj význam. Pokud bys chtěl prosazovat… řekněme svou verzi pravdy, nemáš šanci. O tom, co bude stát v letácích o zavraždění Šimona a o procesu, rozhodujeme my. Včetně tvé role.

Můžeme ti věřit, že židé si odvedli Šimona od tebe z domu proti tvé vůli, a také nemusíme. Co když jsi vydal chlapce Lazarovi dobrovolně? Co když jsi chtěl splatit nějaký starý dluh? Jestli se nebudeš chovat tak, jak máš, i my změníme svůj přístup. Zveřejníme, že jsi Šimona prodal, a navěky budeš zapsán jako zrádce. A ještě jedna maličkost. Pochopitelně očekávám, že se na Löblovu popravu půjdeš podívat, jako svědomitý křesťan, který chce svou přítomností podpořit výkon spravedlnosti. Se zápisem si nedělej starosti. Pověříme tímto čestným úkolem někoho jiného. Počítám, že se ti jenom uleví. Jdeme.“

„A kdo…?“

„Nahradí tě Matěj. Bude to pro něj zkouška. Někdy o něm začínám pochybovat.“

Když Herman vstoupil do domu, Máří se mu vrhla do náruče. Držel ji zmrtvělýma rukama a cítil, jak mu její slzy prosakují košilí.

„Tolik jsem se o vás bála. Myslela jsem, že vás už nikdy neuvidím.“ Poslouchal její přerývané věty, strnulý, jako by se teprve teď probudil po studené noci v cele. Konečně ji objal a přitiskl ji k sobě. Pak ucítil, jak mu ožily konečky prstů. Potom dlaně.

Začalo se dít něco, co mnohokrát tušil přicházet. Dotýkal se Máří, jak si představoval, uhlazoval prameny vlasů, které jí unikly z účesu, vdechoval její vůni. Vlasy jí dál odstávaly od hlavy jako zkroucené paprsky. Čas byl najednou něco hmatatelného, co neprotékalo do prázdnoty. Zdálo se mu, že jednotlivé vteřiny ztěžkly, jako by se z nich stala písmena odlitá z liteřiny.

Shodila si z šíje šátek, shrnula mu plášť z ramen. Líbal jí ruce, které předtím tisíckrát pozoroval, když před něj kladla jídlo. Kolikrát měl chuť vzít ji za prsty, sklonit se k nim. Teď se jich hladově dotýkal pootevřenými rty. Zároveň se snažil vdechnout, jak voní. Nedokázal by ji k ničemu přirovnat. Před očima se mu míhaly nesmyslné obrazy, dým z pochodní vojáků, bolestná tma vězení a pak oslnivá bělost, jako nad stránkou nejjemnějšího papíru. Takového, kterého se tiskaři dotýkají jenom zlehka.

Poslepu zamířili do jeho ložnice. Pomohl jí vyprostit se ze šatů, na okamžik se vrátila důvěrnost, s níž si při večeři podávali mísu. Její pleť mu šelestila pod prsty, jako by se přesýpal písek, nebo jako by vítr smetal sníh. Ty doteky ho náhle začaly pálit. Projela jím horká vlna, jako by se rozžhavená liteřina nahrnula do formy. Její pihy mu připomněly interpunkční znaménka, občas důležitější než písmena.

Máří mu chvílemi vykala a se smíchem přecházela na tykání, to si ještě uvědomoval, ale co mu říká, už nevnímal.

Šimon Albrecht 18.

  

Ladislav vyšel z chrámu a zavolal Josefovi, který se pro něj snažil zajistit nový přístup do Battle Church.

„Asi posílili ochranu,“ řekl mladík omluvně. Ladislav si ho představil za Šimonovým počítačem, kde ještě před pár dny sedával syn. Pak si uvědomil, že Josef teď už pracuje u sebe doma. Nebo v kavárně, někde, kde vídal mladé lidi upírající soustředěný pohled na notebook, jako by počítač byl tím nejdůležitějším hostem, kterého mohou u svého stolu uvítat.

„Proč?“ zeptal se Ladislav.

„Vy nečtete zprávy? Je toho plnej Facebook. Báze se ohání právy hráčů počítačových her. Admini Battle Church znervózněli, aby se Báze nepokusila zneužít hru pro své účely.“

„Nemůžete mě s nimi propojit? Všechno bych jim vysvětlil, třeba bych je dokázal přesvědčit.“

„Jsou anonymní. Vy jste měl svou příležitost, když jste do hry vstoupil, jenže tu jste spálil. Kdybych se jim ozval já, asi by jim došlo, že jsem ajťák, a začali by mě podezřívat, jestli nejsem od Báze.“

„Ta hra je moje jediná možnost, jak se dostat k Šimonovi.“

„Povedete se to, jenom možná použijeme jiné řešení. Nebudete úplně ve hře, ale budete ji moct sledovat. Jako host.“

„A… dovolí mi systém dostat se do toho… jak se tomu říká… do _streamu_? Abych s ním mohl mluvit?“

„Správná otázka. Ještě nevím.“

Tomáš se objevil před chrámovými dveřmi a naznačil očima Ladislavovi, že je potřeba, aby se vrátil dovnitř. V klenbě podzemního prostoru zel otvor, do kterého archeologové spustili žebřík. Ladislav při sestupu do třetí otevřené krypty zachytil pohled jejich šéfa, který na něj povzbudivě kývl. Dva kameníci zvedli vztyčený palec. Tomášovi ztuhla tvář napětím, kostelník znehybněl vedle něj.

Ještě než Ladislav došlápl na zem, žebřík se zachvěl. Tomáš s šéfem archeologů se k antropologovi připojili. Společně zvedli víko dětské rakve. V ostrém světle reflektoru se do ní Ladislav podíval, vzápětí mu zatrnulo.

Zachovaly se tam zbytky pohřební výbavy, která na první pohled odpovídala konci sedmnáctého století. Mezi zhnědlými cáry látek prosvítaly kosti. Skelet mohl podle velikosti patřit dvanáctiletému chlapci, lebku neobtáčel žádný cop, ale Ladislav si stejně připadal nesvůj. Nedokázal si uvědomit proč. Opatrná naděje, kterou cítil při vstupu do krypty (a již se pověrčivě snažil potlačit), se začala rozplývat. Prohlédl si lebku podrobněji a začal tušit důvod. Samozřejmě, u kostry dítěte lze poznat pohlaví jenom se sedmdesátiprocentní pravděpodobností, ovšem tady…

„Máme ho!“ vykřikl Tomáš. Šéfovi archeologů se objevil na tváři široký úsměv. Ladislav jim při pohledu na jejich nadšení nedokázal říct, že má své pochybnosti. Rád by jim dopřál objev, který dá smysl všem předchozím pokusům. Netušil, jestli nechce zklamat je nebo sebe, protože stále ještě cítil stín naděje. Nebožtík přece mohl být Šimon Abeles, dokud se nezjistí něco, co by tuto teorii přesvědčivě vyvrátilo. Otvorem krypty k nim dolehly vzrušené hlasy shora.

Podíval se na ostatky ještě jednou, soustředěněji. Napadlo ho, že se musí pokusit o změnu perspektivy, podobně jako když hledal heslo k Šimonovu počítači. Prozkoumal detaily pohřební výbavy, což byla činnost, kterou obvykle přenechával specialistům. Zajímaly ho především boty, protože ty se většinou zachovají lépe než oděv. Zauvažoval o jejich tvaru, o výšce podpatků. Když vylezl z krypty, oznámil obličejům rozjasněným úsměvem, že bude nutná analýza ostatků.

„To je přece samozřejmost, ne?“ podivil se Tomáš.

Ladislav ho poprosil, ať ostatky začne vyzvedávat z rakve; on sám si zatím musí něco ověřit. Nemohl mu přiznat, že spěchá, aby se ve hře dostal na vyšší level. Usadil se do lavice, podíval se na maily, a jakmile našel zprávu od Josefa, rozbušilo se mu srdce. Dostal nové heslo, spolu s varováním, že jako host si bude muset dát obzvláštní pozor. Ladislavovi se znovu podařilo vklouznout do hry, protože se tam ale dostal mimo hlavní menu, nemohl si vybrat postavu. Ocitl se rovnou uprostřed děje. Seděl na hlídkové věži a díval se na šedou plochu mezi dřevěnými baráky. Za nimi se táhly na sloupcích pásy ostnatého drátu. Kvůli nahnědlému prachu (nebo dýmu) ve vzduchu neviděl příliš ostře.

Pohnul rukama, aby si zkontroloval výzbroj. Uviděl jenom prsty v rukavicích, nic víc. Po ploše se zvolna pohybovalo několik postav v pruhovaných mundúrech. Hrbily se, choulily se do sebe, sotva posouvaly nohy v bachratých dřevácích. Okraje postav se nezřetelně chvěly, jako by hra měla najednou horší grafiku než dřív.

Ladislav se naklonil blíž k monitoru. Pozoroval vězně, jak se zdánlivě bezcílně toulají prostranstvím. Zpoza baráků k nim začali přibývat další. Obraz před jeho očima vypadal stále stejně bezvýznamně, přesto ucítil stoupající napětí. Pokusil se dohlédnout na sousední strážní věž, ale nebyl si jistý, jestli skutečně zahlédl obrys hlavy v přilbě. Zástup pod jeho věží zatím zhoustl. Jeho okraje zůstávaly rozvlněné, uprostřed zčernal natěsnanými těly.

Celý výjev se odehrával v naprostém tichu. Ladislav pohnul ovladačem zvuku na sluchátkách, najel na příslušnou ikonku na monitoru a pochopil, že ticho panuje i ve hře. Znovu vyhlédl z věže a zjistil, že vězňové se dívají na něj. Těkal očima z jednoho potemnělého obličeje se setřelými rysy na druhý. Najednou v davu vystřelily nad hlavy ruce, v nichž vězňové svírali dřeváky. Vykročili proti věži. Ve sluchátkách se ozval jejich řev, až musel stáhnout zvuk. Vyzkoušel různé kombinace kláves, ale žádná zbraň se mu v rukou neobjevila. Proklel hostitelský status, přikrčil se za okrajem věže a pak ho pohltil obraz před ním.

Zdola se zvedl mrak, který se ve výšce rychle proměnil v desítky bodů – v sešlapané, rotující dřeváky. Vzápětí zabubnovaly na stříšce věže, obraz se roztřásl – Ladislav dostal ránu do přilby. Hned potom mu zakryla výhled podrážka. Jeho zorné pole sebou prudce trhlo, náhle se díval na stříšku věže zespod. Neobjevil se před ním emblém, který by naznačoval, že je zraněný, nebo co musí udělat pro to, aby se uzdravil. Tápal po klávesách, bez výsledku. Obraz se nezakalil, takže jestli utrpěl zranění, asi jenom lehké. Zvedl se na všechny čtyři a spatřil špinavé, mozolnaté prsty s okousanými nehty, jak se zatínají do nejvyšší příčle žebříku.

Pokusil se postavit, vzápětí ho někdo popadl za uniformu, svět se zachvěl a on popojel k žebříku. Ještě jednou ho popotáhli a náhle sklouzl po příčlích dolů. Nad sebou měl už jenom nebe, zakryté hnědavým závojem. Proplul jím název epizody: _Povstání v koncentračním táboře Treblinka, 1943._

Výhled mu zaclonily hlavy, které se k němu naklonily ze všech stran. Vytlačily je napřažené dřeváky. V něčích rukou spatřil samopal, možná svůj vlastní, který však kvůli hostitelskému statusu nemohl použít. Hlaveň se stočila k němu, opsala váhavý oblouk stranou. Nebe zesvětlalo, jak se hlavy rozestoupily; objevila se sekera stoupající do výše. Ladislav naslepo hmatal po klávesách. Bylo mu jasné, že rána dopadne co nevidět. Vedle muže se sekerou se vynořil někdo další, který se ho snažil o něčem přesvědčit. Ladislav se pokusil rozeznat jeho rysy. Napadlo ho, jestli jsou mu oči druhého muže skutečně povědomé. Neviděl je už někde? Občas se na něj krátce zaměřily. Soustředěně. Bez mrknutí. Nahmátl kombinaci pro chatování, pak si uvědomil, že ji stejně nestihne použít. Sekera se znovu vznesla do vzduchu.

Obraz náhle zmizel a Ladislav se propadl do jiného příběhu. Josef ho varoval, že hra se může vzhledem k jeho hostování projevovat nepředvídatelně. Při té změně si oddechl a znervózněl zároveň. Opatrně se rozhlédl a pokoušel se odhadnout, kde se ocitl.

Ležely kolem něj postavy ve světlých khaki uniformách, na hlavách ploché přilby. Vyzkoušel klávesové kombinace a zjistil, že v rukou svírá pušku. Spolu s ostatními sledoval horizont skalnaté, vyprahlé krajiny, od kterého je dělilo pole s nízkým obilím.

Rozhlédl se ještě jednou kolem sebe. Uvědomil si, že ne všichni mají přilby, zahlédl i delší vlasy, než jaké vojáci obvykle mívají. Také uniformy bojovníků se lišily, jako by byly posbírané z výzbroje několika armád.

Odkudsi zazněl povel, zvedli se a v předklonu vyrazili. Jakmile vkročili mezi klasy, pole se rozvlnilo. Ve středu začalo vířit jako pod poryvem větru. Zvedly se z něj postavy v dlouhých světlých hábitech, s arabskými šátky na hlavách a s puškami v rukou. Strhla se divoká přestřelka, někteří z protivníků zapadli zpátky do obilí, jiní se rozběhli ke skalnatému horizontu. _Útok na konvoj během izraelské války za nezávislost, 1948_, objevil se název epizody.

Ladislavova četa postupovala obilím, tu a tam překročili tělo padlého, čím blíž se dostávali k čáře horizontu, tím víc obloha temněla. Nakonec pochopil, že ji zahušťuje sloup dýmu. Za skalnatým hřbetem spadal svah do údolí se silnicí, na které znehybnělo několik obrněných vozidel. První stálo v plamenech. Rozběhli se svahem, podkluzovali na kamenech a klopýtali o pokroucené kořeny. Dole začali bušit pažbami na kovová dvířka. Skřípavě se otevřela a zevnitř se začali soukat zkrvavení členové posádky, kteří se hroutili na silnici.

Někdo odtáhl Ladislava za rukáv k hořícímu autu. Narazil na záda kohosi, kdo se pokoušel nahlédnout do kabiny. Protože Ladislava obklopily napjaté tváře, pochopil, že uvnitř je někdo, na kom by mu mělo záležet. Zvedl se v něm neurčitý pocit ztráty. Ladislav se pokoušel nahlédnout přes rameno člověka před sebou dovnitř, až mezi oblaky dýmu spatřil obrysy postav. Měly antracitový, zvrásněný povrch. Místo tváří asfaltové masky s přibližně načrtnutými rysy. Ucítil bolestný šok, ačkoli pořád ještě nechápal, kdo ti lidé jsou. Tušil ale, že by jednoho z nich měl poznat, a nedokázal se k tomu odhodlat. Odvedli ho stranou, k dalšímu autu. Byla to cisterna, z jejíhož rozstříleného boku vytékala voda a díky dokonale zpracované grafice se rozstřikovala na silnici.

Obraz se znovu proměnil, teď seděl na zadním sedadle auta celkem současného vzezření. Na palubní desce zahlédl pohozený mobil, který v něm probudil v podstatě nesmyslný pocit úlevy. Cestoval s třemi dalšími muži, z řidiče a spolujezdce uviděl háčkované jarmulky, posazené na rozcuchaných vlasech. V proudech vzduchu hrnoucích se dovnitř staženými okénky jim vlály dlouhé prameny u uší. Ladislav se podíval na cestujícího vedle sebe. Také on měl jarmulku. Ladislav nechápal, v jaké armádě se to ocitl, protože všichni byli v košilích a v džínách a tvářili se neutrálně, jako by se vraceli z práce. Pak se mu před očima objevil nápis: _Akce židovských osadníků na okupovaných územích, 1995._

V náladě posádky auta se náhle něco změnilo. Napřímili se, naklonili se kupředu. Ladislav zahlédl mezerou mezi sedadly kontrolní stanoviště, tvořené několika betonovými bloky a přístřeškem, nad kterým vlála modrobílá vlajka. Mezi kvádry stál mladý voják v pomačkané khaki uniformě, se samopalem namířeným jejich směrem. Ladislavovi spolucestující si začali vyměňovat vzrušené poznámky. Jeho soused bleskově odklopil zadní sedadlo, vytáhl ze zavazadlového prostoru dvě tašky, jednu podal dopředu, druhou položil na podlahu.

Ladislav do ní nahlédl, uviděl temně lesklé tělo malého samopalu, rukojeť pistole a červené válečky trhaviny. Zvolna klouzali ke kontrolnímu stanovišti. Hlaveň vojákovy zbraně kopírovala pohyb blížícího se auta. Předklonil se, aby do auta lépe viděl. Muži se napřímili na sedadlech. Vojákova tvář Ladislavovi někoho připomněla, ale stín přilby ji zkresloval. Ve zbývajícím čase, ve kterém se auto kolébalo blíž a blíž, se snažil pochopit, co se odehraje. Grafika teď fungovala dokonale.

Viděl tvář vojáka do posledního detailu. Byly mu povědomé hlavně jeho oči, nebo spíše jejich upřený pohled, který vyvolával dojem, jako by voják poznával, koho má před sebou. Vztaženou dlaní jim naznačil, aby zastavili. Opakoval ten signál, jako by byl určený jenom Ladislavovi a představoval zprávu, které jenom on může porozumět. Auto už skoro zastavilo. Voják se sehnul a pootevřel ústa, jako by se chystal něco říct. Stále se díval na Ladislava. Ten váhal, protože nevěděl, jak má zareagovat. Ladislav měl teď vojákovu tvář přímo před sebou. Zbývalo několik vteřin, aby ho mohl varovat. Vzápětí mu na rameno zaklepal Tomáš. Ladislav notebook prudce zavřel.

Šimon Abeles 18.

  

Máří se vrátila ze mše v chrámu Panny Marie před Týnem, na níž otec Johann hovořil o Löblově popravě. Bude vítězstvím Boží spravedlnosti nad zločinem a triumfem pravé víry nad bludařstvím. Máří nezopakovala Johannovy věty úplně přesně, ale Herman si dovedl představit, co kněz řekl. Uvědomil si, proč se poslední dobou nedokázal přimět, aby do kostela zašel – bál se, že uslyší něco podobného. Bylo to silnější než vědomí, že se musí chovat se jako vzorný křesťan.

„Mluvil tak přesvědčivě, uvěřila bych mu každé slovo. Nezabil Šimona nakonec opravdu Löbl? Kde se stal mord, musí být mordýř, ne?“

„Nevím…,“ odpověděl.

„Třeba jsme se oba spletli, Hermane. Johann možná dovede pochopit věci, kterým nerozumíme.“ Starostlivě ho pozorovala zelenýma očima.

„Samozřejmě, Johann má svůj nadhled. Vidí Löbla z hodně velké výšky. Až odněkud z nebe.“

„Nemluv tak hořce. Strávil jsi noc ve vězení, ale pustili tě. Pochopili, že tě vedla křesťanská láska k bližnímu. Jenom díky Johannovi, nezapomínej. Pořád se snažíš dozvědět, kdo má v té spletité historii pravdu. Nemůže to být nakonec Johann?“

Každým slovem se mu vzdalovala někam, kam za ní nemohl. Skutečně odsoudili Löbla jen proto, že se domluvilo několik pánů u soudu? Sám nevěděl, jestli ta myšlenka není příliš fantastická.

„Otec Johann tvrdí, že se máme jít na popravu podívat. Doprovodit viníka na jeho poslední cestě je povinností každého dobrého křesťana. Löbl možná dospěje na popravišti ke konverzi a něco takového bychom si neměli nechat ujít.“

Díval se na ni, žasl nad nadějí v jejím hlase a uvažoval, nakolik ji vlastně zná. Dokázal si vybavit každý detail jejího těla, ale rozuměl jí? Nezastřela mu jejich blízkost oči, neznemožnila mu pochopit, kdo Máří doopravdy je?

„Já tam nejdu,“ dostal ze sebe.

„Třeba je to poslední příležitost, kdy může pravda vyjít najevo.“

„Nemusíme Johannovi nadbíhat.“

„Myslela jsem, že si ho vážíš.“

„Budeme jako soudci, žalářníci, ne, ještě hůř, jako katovi pacholci…“

„Nerozčiluj se, Hermane, nechytil jsi ve vězení horkou nemoc? Měl by sis radši lehnout.“

Byl by jí nejradši cosi odsekl, ale uvědomil si, že v jejích slovech zní spíše než ironie starost, snad i pochybnost nad tím, jestli mu dobře rozumí. Místo aby se pokusil Löbla bránit, nechal se přikrýt duchnou a kývl, aby mu svařila víno. Vězeň se ve stejnou chvíli nejspíš převaloval v slámě. Dovedl si představit, na co myslí.

„Měli bychom si poslechnout Löblova poslední slova,“ řekla mu Máří tiše, když mu podávala hrnek. „Možná se tam dozvíme, jak to bylo ve skutečnosti. Už kvůli Johannovi.“

Herman přikývl. Měla pravdu. Přestože on myslel spíše na Löbla.

Ráno se podivil, jak mu odpočinek pomohl. Začal být zvědavý, co se odehraje, nebo spíš ucítil povinnost stát se svědkem. Zapisovatelem, jakkoli o jeho text nikdo stát nebude. Zčerstva se vydal do tiskárny, kde našel na sázecím pultě pečlivě nadepsanou obálku. Už když ji roztrhl v prstech, věděl, od koho je, protože takovouhle práci s krasopisem si dal nejspíš někdo, kdo nepoužíval křesťanskou abecedu každý den. Hebrejská písmena uvnitř se mu rychle rozběhla před očima.

Dina zdržela povozníka až do svítání, pak ho musela propustit. Její dopis je posledním pokusem dozvědět se, co se stalo. Pokud jí Herman neodpoví, vypraví se na radnici, i kdyby to mělo znamenat, že skončí ve vězení s Löblem. Z Hermana spadly poslední zbytky únavy a vysvětlil Bešonisedovi, že si musí zařídit něco neodkladného.

„Jdeš vysvětlovat Matějovi, jak se píšou letáky? Zastavil se za mnou otec Johann, aby mi dal vědět, kdo je teď bude mít na starosti, ale jinak se zapřísahal, že budeme pokračovat v naší výtečné spolupráci jako předtím. – Dej na sebe pozor,“ dodal náhle Bešonised neobvykle vážným tónem. Ať už mu řekl Johann cokoli, impresor zjevně nemínil své chování vůči Hermanovi měnit. Prozatím, naznačovala jeho tvář.

Jakmile Dina uviděla tiskaře v domovních dveřích, vyhrkla: „Tady ne.“ Přehodila si přes hlavu široký šátek. Přestože bylo teplo, stáhla si ho do obličeje. Široká ústa měla sevřená.

„Kam půjdeme?“ zeptal se. Oba věděli, že budou nápadní jak v Židovském městě, tak v křesťanských čtvrtích. Nakonec zamířili k říčnímu břehu a zvolnili krok u hřbitovní zdi, kde bylo pusto. Herman Dině odprávěl, co se stalo, s pohledem upřeným před sebe.

„Takže už není žádná naděje?“ zeptala se tiše.

Pokrčil rameny: „Sám jsem tak tak vyvázl.“

„Vy jediný jste se aspoň o něco pokusil.“ Rychle si osušila cípem šátku slzy. „Hm, spolklo to naše rodinné úspory. A ještě jsem si napůjčovala, protože o příspěvku na vykoupení židovského vězně nikdo nechtěl ani slyšet. Každému došlo, o koho se jedná.“

„Je mi to moc líto…“

„Prostě nevyšla jedna… obchodní záležitost.“

Obdivoval její odhodlání, zároveň ho napadlo, jestli ho nevybízí, aby financoval další pokus.

„Udělal jste, co jste mohl,“ drmolila, po tvářích jí sjížděly slzy, které si už neutírala. Zastyděl se za své podezření. Vzal ji kolem ramen. Stáli u hřbitovní zdi jako dva přízraky, které nepatří ani sem, ani do světa za zdí. _Nechť je jeho duše přibrána do svazku živých_, vzpomněl si na obvyklá slova na náhrobcích. Dina se mu náhle podívala do očí a pokusila se o úsměv.

„Mluvil Löbl o mně?“

Herman potlačil vzpomínku na poslední rozhovor o císařské milosti a pokusil se vymyslet pravděpodobnější věty. Představoval si, jak se Löbl snaží získat Dinu, jako učitel talmudu přece musel znát všelijaké výrazy.

Dívka ho poslouchala bez dechu. „To je krása…“

„Možná jsem si sem tam přidal vlastní slovo.“

Usmála se na něj. Sdílela s ním své okouzlení, jako by se znali odedávna, díky její důvěře se dokázal znovu nadechnout. Neměli vlastně nic společného, kromě snahy pomoci Löblovi, a zároveň měl pocit, že před ní může mluvit otevřeně. Uvažoval, v čem je jeho vztah s Máří jiný. Samozřejmě, roky přizpůsobování se křesťanskému světu, napětí mezi nimi, vztah pána a služky, to všechno sehrálo svou roli a nedalo se to rychle smazat. Zatoužil změnit svůj život – tak silné přání se ho zmocnilo naposledy před konverzí. Pomalu došli s Dinou na konec hřbitovní zdi a vrátili se zpátky, tam, kde se museli rozejít, na hranici křesťanského města a židovské čtvrti.

Dinina přímočarost v něm zanechala výrazný dojem. Náhle cítil, že se nevzdá, přestože jeho pokus vysvobodit Löbla vyšel naprázdno a přestože nevěděl, do čeho se teď má vlastně pustit.

Šimon Albrecht 19.

  

Ladislav nedokázal pustit z hlavy zástupce židovských organizací, kteří přišli vyjednávat do chrámu. Měl pocit, jako by mu nevědomky poskytli klíč k nalezení hrobu. Zeptal se kostelníka, jestli takovou návštěvu zažil prvně, a s překvapením si vyslechl, že židé se chodí dívat na hrob Šimona Abelese poměrně často.

„Kdo konkrétně? Nepamatujete si jména? Nenechali na sebe spojení?“ naléhal na něj Ladislav.

„Prostě turisti. Prohlédnou si kapli a zase zmizí…“

„Nechtějí třeba přispět na údržbu Šimonova hrobu?“ zeptal se Ladislav. „Nezapisují se někam?“ Kostelník vrtěl hlavou, dokud neuslyšel poslední otázku. Antropologovi se rozbušilo srdce, tohle bylo vodítko, které ti dva za sebou zanechali. „Zapisují, viďte?“

„No, knihu návštěv tady máme,“ připustil kostelník. Odvedl Ladislava do sakristie a přinesl velký tlustý sešit s šedočernými deskami.

„Vezmu si ji do chrámu, abych si ji mohl v klidu prolistovat,“ poznamenal antropolog. Kostelník mlčky naznačil úklonu. Ladislav podle jeho výrazu nepoznal, jestli přitakává, nebo jestli ho prostě jen nenapadl důvod, jak by mu mohl v prozkoumání knihy zabránit.

Ladislav v lavici začal obracet stránky popsané směsicí nadšených komentářů v několika jazycích. Občas narazil na hebrejštinu, s lítostí se na ty znaky podíval a vždy znovu ho překvapil rozpor mezi jejich starobylostí a tím, že je načrtla současná propiska. Nakonec objevil úhledný zápis v angličtině, vytvořený na první pohled ženskou rukou. _Abigail byla Ruza Abeles, dokud se neprovdala. Její rodiče se jmenovali Bedrich a Ruza Abelesovi. Ruza jsem se jmenovala po své babičce, která pocházela z rodiny Simona Abelese. Změnila jsem si jméno na Abigail._ Zápis byl natolik stručný – zjevně ho vytvořil někdo, kdo se psaním textů moc často nezabývá –, až byl skoro nesrozumitelný. Přitom byl jednoznačný. Následoval podpis, jméno města v Austrálii, ale hlavně e-mailová adresa. Ladislav si ji okamžitě uložil do mobilu a rozběhl se do sakristie. _Abigail byla Ruza Abeles_, opakoval si. Zaujala ho ta odtažitá formulace, připadalo mu, jako by pisatelka nechtěla mít s celou historií vlastně nic společného a zároveň jí nedávala spát. Ten pocit dobře znal.

„Vy jste o tomhle zápisu nevěděl?“ zeptal se kostelníka.

Mladík pokrčil rameny.

„Víte, pane doktore, možná tomu nebudete věřit, ale naše zájmy jsou společné. Oba chceme, aby výzkum proběhl nerušeně.“

„Věděl jste o něm, viďte?“

„Pamatujete si, co povídali ti dva pánové ze Spojených států?“ Kostelník mluvil klidně, dokonce se stopou lítostí. Ladislav zauvažoval, jestli nemá nakonec pravdu. Není opravdu nesmysl vtahovat do výzkumu lidi, kteří na něj mohou mít zcela jiný názor než on? Abelesovy příbuzné může myšlenka výzkumu zaujmout, ale také se mohou postavit proti otevření hrobu. Pokoušel se rychle zorientovat v dojmu, který v něm zápis zanechal. Byl příliš krátký a věcný. Nepodobal se výzvě, spíše svědectví. Cítil v něm vůli promluvit. A kdo něco říká, ten očekává odpověď, přesvědčoval sám sebe.

„Třeba by nám pomohli Šimonův hrob najít,“ navrhl.

„Nikdo z návštěvníků dosud umístění hrobu v kapli nezpochybnil. Abelesovi příbuzní se asi těžko zúčastnili pohřbu, nemyslíte? A zvýšenou mediální pozornost z ciziny teď opravdu nepotřebujeme.“ Ladislava nenapadlo, co by odpověděl. V lavici otevřel notebook, aby Abigail napsal, rychle dal dohromady několik dotazů ohledně Šimona, odeslal a vzápětí spustil Battle Church.

Jakmile do hry vstoupil, rozhlédl se a okamžitě si uvědomil, kde je. Ačkoli grafika podobu prostředí obvykle zjednodušovala, ty pilíře pokryté stopami někdejší výzdoby, přecházející v bělostnou klenbu stropu, nemohl nepoznat. Byl v Týnském chrámu.

Kostel už ale nepředstavoval tichou zónu uprostřed města, zabydlenou starodávnými náhrobky, u nichž se mnohdy nevědělo, komu patří. Mezi pilíři pobíhali muži v civilu s podivnou výzbrojí v rukou – svírali Vysloužilé pušky z druhé světové války, obstarožní samopaly někdejší Československé lidové armády, lovecké zbraně. Ladislav věděl, že mu nezbývá než začít hrát, protože jinak příběh nepochopí. Vykročil do chrámové lodi, kde narazil na stopy po archeologickém výzkumu, jak vypadaly v představách autorů grafiky. Obdélníkové sondy vytvořili zřejmě podle fotografií pořízených na nalezištích někde v terénu.

Ladislav se nechal vést proudem bojovníků k železným dvířkům pod kůrem, vystoupil s nimi po šnekovitém schodišti nahoru a vyšel ven, na dlouhý ochoz táhnoucí se podél věže. Spolu s ostatními se přikrčil a prostrčil hlaveň mezi zkříženými příčkami gotického zábradlí. Měl pušku, kde se každý náboj musel mechanicky zasunout do komory. Přes mířidla se zahleděl na plochu Staroměstského náměstí.

Tam, kde ústily ulice, se objevil neurčitý, přelévavý dav. Ladislav rozeznal, že postavy nemají uniformy, byly ale příliš daleko, než aby pochopil, o co se jedná. Několik skupinek se odvážilo na prázdnou plochu náměstí. Hlavní proudy se vydaly k chrámu podél domovních zdí. Vedle Ladislava šlehlo pár výstřelů, koutkem oka zahlédl, jak jeho spolubojovníkem škubl zpětný ráz. Zamířil do zástupu a stiskl spoušť. Nedokázal poznat, jestli někoho zasáhl, nikdo se k zemi nezhroutil, vzápětí kolem něj ale začaly odletovat kamenné odštěpky ze zábradlí. Protivníci zřejmě obsadili střechy protějších budov: Ladislav zahlédl obláčky výstřelů na ochozu Staroměstské radnice. Když se po chvíli odvážil vyhlédnout mezi zčernalými příčkami, uviděl, že dav postoupil na náměstí.

V jeho čele se teď objevilo hasičské auto s vysunovacím žebříkem, za ním klusali muži se zbraněmi. Kulky začaly pršet na balkon ze všech stran, takže se musel krýt. Střelec vedle něj náhle strnul, sesunul se k zemi. Ozval se rachot motoru, nad náměstím zakroužilo červené letadýlko, používané při práškování polí, zamířilo k Týnu a Ladislav zahlédl ruku, které z okénka vyhodila Molotovův koktejl. Láhev se rozkřápla o zábradlí a zahalila ho clonou plamenů. Hřeben střechy domu po straně náměstí se zježil hlavněmi. Nad zábradlí věže vyjel vrchol hasičského žebříku. Střelba zacílená na ochoz zesílila. Ladislav se přetočil na záda a začal se posouvat ke dvířkům. Masa chrámové zdi se nad ním tyčila jako skalní stěna. Nakonec se vztyčil a prosmýkl se mezi plameny zpátky do kostela.

Uvnitř si uvědomil, jak obránci prořídli. S nejpočetnější skupinou se vydal k hlavním dveřím, kde stála barikáda z kostelních lavic. Zaklekl ke škvíře obložené červenými modlitebními knihami. Klenutý průchod od průčelí chrámu na Staroměstské náměstí potemněl, neboť ho zakrylo hasičské auto. Vzápětí kolem Ladislava začaly vířit třísky, protože na barikádu se snesla palba. Ladislav uhnul od střílny, kterou střely pronikaly dovnitř.

Stáhl se do chrámu, chtěl se ukrýt mezi zbylé lavice; podle spršky kulek pochopil, že útočníci jsou už na kůru. Zakličkoval na dlažbě, ale zdi chrámu najednou vylétly nahoru a vystřídaly je vrstvy půdy. Ležel teď v kvádrovitém otvoru, vysoko nad ním se vznášel bílý strop. Nezačal hledat kombinace kláves, díky níž by možná dokázal ze sondy vyskočit. Uvědomil si, že jáma ho vlastně chrání.

Palba postupně ustala a pak se nad okrajem objevily hlavy a namířené zbraně. Když uviděl ruku s Molotovovým koktejlem, uskočil ke stěně sondy. Nějaký mladík se pokusil ruku s lahví odstrčit, ale Ladislav už nesnesl ten pocit, že je v pasti. Nečekal, až se objeví popisek, kde a kdy se příběh odehrává, nespolehl se na pomoc mladíka nahoře a udělal něco, co bylo určitě proti všem pravidlům – natvrdo notebook vypnul.

Šimon Abeles 19.

  

Ten den se probudili do jasného rána. Když vyšli z domu, Hermana při pohledu na zářící slunce zamrazilo. Staroměstský rynek zaplnili lidé spěchající stejným směrem, Celetnou ulicí k Prašné bráně a dál v jejím prodloužení, k Vídeňské bráně a ven z města. Světla stále přibývalo, jak se slunce zvedalo nad okraje střech. Zdálo se, že zaplavuje ulice jako voda při povodni. Tiskaři se kráčelo stále hůř, musel se nutit, aby udržel krok s ostatními.

Máří potkala služky, se kterými se vídala u kašny, Herman zahlédl pomocníky z tiskárny. V neuspořádaném shluku vyšli z městské brány. Poříčí, ves Karlín a cestu do vsi Libně nechali po levé straně. Tam, kde se začínaly zvedat za městem kopce s tu a tam roztroušenými vinicemi a usedlostmi, narazili na zadní řadu zástupu. Část diváků obsadila skalnatý ostroh na svahu, aby lépe viděla. Herman s Máří se propletli doprostřed davu. Biřici tam střežili podsaditý kamenný válec popraviště, na jehož plošinu vedly po obvodu schůdky. Vzadu se zvedaly šibenice a kola na kůlech.

Hejtman se dostavil v kočáře, sdíleném s apelačním radou Ebelinem, vzápětí znovu zaduněla kopyta a zarachotila kola, jak se sjíždělo další panstvo. Vozy zastavily na okraji davu, který přijal jejich příjezd s nespokojeným mručením. Čekající se nepřestávali ohlížet k Vídeňské bráně a kočáry jim bránily ve výhledu.

Náhle se zvedl šum. Máří se opřela Hermanovi o rameno a pokusila se vykouknout nad hladinu zástupu. Cítil, jak se vzpíná, uchopil ji v bocích, ale místo aby ji zvedl, přitiskl ji k sobě. Mezi biřici se objevila koňská hlava, bez jezdce. Löbla vlekli na volské kůži, celou cestu z radnice Celetnou ulicí, Prašnou branou a dál až k popravišti pod kopci. Za koněm se vynořila vzpřímená postava otce Johanna. Díval se vpřed, někam nad Löbla.

Když odsouzence odpoutali, stoupl si a Herman ho konečně uviděl. Sinalý Löbl přejel pohledem po zástupu, ale oči měl dokonale prázdné. Jako by kolem něj byla tma. Podivně se předkláněl, zdálo se, že zavrávoral a zvedl ruce, aby se o něco opřel. Tiskař měl znovu před očima jeho obtloustlou postavu.

„Je bílej, jako když ho vytáhne z vápna,“ poznamenal někdo a jiný neúprosně upřesnil: „Spíš jako mrtvola.“ – „Však brzy zčervená… Hnedle bude jako šarlat… Zrudne jako krocaní lalok,“ syčely další hlasy. Biřici se semkli kolem Löbla a vystrkali ho na popraviště. Zaduněly bubny, dav ztichl a Máří chytila Hermana za paži. Hejtman se vztyčil v kočáře. Rychle prohodil několik vět o neúprosné spravedlnosti, předal slovo apelačnímu radovi a dopadl zpátky do polštářů. Ebelin přečetl suchým tónem rozsudek. Bubny podtrhly jeho řeč zahřměním a všichni se otočili k odsouzenci.

Herman zahlédl ženu v šátku, pokusil se poznat, jestli sklání hlavu na stranu, ale zakryl mu ji dav, který se pohnul k popravišti. K Hermanovi dolehla Johannova otázka, zda Löbl doznává svůj zločin. Vězeň zvolal roztřeseným hlasem: „Slitujte se nade mnou. Jsem ubohý hříšník a prosím, aby mi mé hříchy byly odpuštěny!“

„Ale proč? Proč jsi to udělal?“ zeptal se ho Johann. Rozhovořil se o jedinečné příležitosti obrátit se na pravou víru. „Jsi připraven, synu?“ zeptal se odsouzence laskavě, Löbl však mlčel, což zvláštně kontrastovalo s jeho předchozími slovy.

„Neboj se přiznat, že jsi vraždil kvůli nenávisti, již vy židé chováte ke křesťanství.“

Hermanovi připadalo, jako by Johannovi nepatrně zakolísal hlas. Ticho se prodlužovalo, Löbl se díval do prázdna a zjevně se nechystal odpovědět. Johann přešlápl z nohy na nohu, jeho úsměv náhle vypadal strnule.

„Pověz, proč jsi ten ohavný skutek spáchal. A budeš smět požádat o milosti.“ Löbl otevřel ústa, ale Herman poznal, že se nechystá knězi vyhovět. Odsouzenec zavrtěl hlavou, na tváři se mu objevil stejný výraz, který měl tehdy na tržišti, když si přišel pro Leu. Stačil říci dvě, tři vzrušená slova, Herman zaslechl „chci“ a „není“, ale to už se Johann podíval na hejtmana. Ten rychle, ledabyle mávl rukou. Milost nebyla udělena.

Johann pokrčil rameny, pohybem, ve kterém bylo víc překvapení než zármutku, a ustoupil katovi. Pacholci srazili Löbla na plošinu a připoutali ho s roztaženýma rukama a nohama ke kolíkům, které z ní trčely. Spadlý střevíc odhalil modravě bílé chodidlo. Jarní slunce připalovalo, ale Herman se při pohledu na Löblovu nohu otřásl.

„Hele, podkládaj mu něčím hnáty,“ popisoval vytáhlý chasník před Hermanem svému okolí. „Proč asi? No aby šlo kolo pěkně na kost. Mají to promyšlený,“ dodal se zvláštním obdivem, jako by mluvil o nápaditém stavebním postupu. Otec Johann přikročil k okraji plošiny. Zvučným hlasem shromážděným sdělil, že Löbl byl pro svou zatvrzelost odsouzen k té nejhorší smrti, k lámání kolem, a kvůli jeho odmítání pravé víry se začne od nohou. Bůh je milosrdný, dodal. Jeho pokorný služebník otec Johann zůstane po celou dobu exekuce při odsouzeném. Pokud se Löbl rozhodne přestoupit ke křesťanství, poprava se zastaví.

Odsouzenec pronesl se zakloněnou hlavou něco, čemu nebylo rozumět. Jako by byl pacient a prosil ranhojiče, aby postupoval při operaci opatrně. V jeho tónu už nebylo po vzdoru ani památky.

Kat se postavil nad Löbla, zvedl kolo, podle jeho napjatých svalů bylo jasné, jak je těžké, otec Johann se rozmáchle pokřižoval. Kolo se zřítilo dolů, dav zaryčel, ale nepřehlušil ani ránu, ani Löblův výkřik. Loukotě zavířily, kolo sjelo stranou. Pacholci ho zachytili, ještě než mohlo spadnout do zástupu. „Všemocný Bože, smiluj se nade mnou a pomoz mi zemřít ve víře, na které závisí mé vykoupení!“ provolal Johann za Löbla.

Kolo se opět vzneslo do výšky a znovu slétlo dolů. Vlna řevu byla tentokrát ještě silnější. Zaslechnutá rána přesto putovala Hermanovi do celého těla. Měl pocit, že uslyšel i zvuk, který se podobal suchému prasknutí, pocházející bezpochyby od roztříštěné kosti. „Všemocný Bože, smiluj se nade mnou…,“ zopakoval Johann.

Při třetí ráně Herman zaslechl zapraštění kostí zřetelně. Zděšené ženské výkřiky se ve změti hlasů ozývaly nejvýrazněji. Kolo stoupalo do výšky pořád rychleji. Katovi se leskl obličej potem, na oděvu se mu objevily temné skvrny. Pletence svalů jako by se mu rýsovaly na pažích stále zřetelněji. Bílé chodidlo se při každé ráně otřáslo.

Pohled na otce Johanna přiměl Hermana k tomu, že se pohnul. Sevřel paži Máří a začal ji vléct zástupem za sebou. Propracovával se s ní ke skalnatému ostrohu za popravištěm. Potřeboval vidět Löbla pořádně, nenechat se zaslepit slovy o milosti Boží a ohlušit bouřením davu. Skalka už byla obsazená, ale když se vtlačili na její úpatí, nejvýš, co mohli, získali daleko lepší výhled než předtím.

Otec Johann znovu poprosil Boha o smilování a cosi katovi přikázal. Muž znehybněl, setřel si pot. Ruce se mu třásly, protáhl si prsty a otřel si dlaně o prsa. Mezi hlavami přihlížejících, které se nejistě pohybovaly ze strany na stranu, Herman zahlédl Löblovu tvář. Vlasy mu trčely kolmo, jako by ho zespodu zasáhl poryv větru. Měl mrtvolně bílou tvář, ruce zaťaté v pěst, údy pokryté temnými skvrnami podobně jako kat, ovšem ty na Löblových šatech byly karmínové.

„Jsi připraven přijmout svátost křtu, synu?“ zvolal Johann. Her­manovi připadalo, že ho mají slyšet hlavně všichni okolo. Löbl mlčel. Oči měl zavřené.

„Pokračujeme,“ přikázal otec Johann, tvář se mu sevřela a zmizel z ní úsměv milosrdenství. Ačkoli se snažil působit přesvědčivě jako vždy, vypadal spíše nejistě. Löbl po každém úderu znovu vykřikl. Dav zmlkl. Herman si uvědomil bolest v předloktí, kam mu Máří zarývala prsty.

Löbl už měl rozdrcené nohy i ruce, kolo mu teď pouštěli na hrudník. Údery zněly zvláštně dutě. Byly slyšet tím víc, že Löbl zmlkl. Odsouzenec lapal po dechu, v ústech se mu zároveň objevila krev, která kontrastovala s jeho sinalou tváří. Davem se začalo šířit překvapené šuškání. Tiskař už nedovedl odhadnout, co si lidé myslí. Zaslechl, jak nevěřícně sčítají čtyřicet ran, které Löbl přestál. Zřejmě nechápali, jak může být ještě naživu, a vrhali překvapené, podezřívavé pohledy na Johanna. Herman upíral oči na bílé chodidlo, které se při každé ráně znovu otřáslo.

Otec Johann se náhle sklonil k Löblově hlavě a vzápětí se vztyčil.

„Radujte se!“ oslovil zástup. „Odsouzený si přeje přijmout svátost!“

Diváci se vzrušeně rozhovořili, výkřiky utichly, Herman ucítil, jak se publikem šíří úleva. Pomocníci zvedli nachystaný trámek a spěšně ho vsunuli Löblovi pod krk. Biřici prorazili davem uličku pro hejtmana, který se sklonil nad odsouzencem, aby mu zavázal oči, pak se napřímil, jako by chtěl držet krátkou řeč, ale znovu se rychle podíval na tělo u svých nohou a vzápětí vyrazil zpátky.

„Nyní se uzavírá odplata a začíná odpuštění!“ zvolal Johann. „Křtím tě jménem Jan, neboť jsi díky pravé a samospasitelné víře dospěl k zázračné milosti Boží…“

Johann ještě pokračoval ve výkladu, ale kat znovu uchopil kolo, zdálo se, že ho zvedá s novou energií; namířil kolo na Löblovo hrdlo, pustil ho a ještě se do něj opřel. „Ježíš, Maria, Josef!“ vykřikl Johann. Kolo dopadlo, rozhostilo se ticho. Pacholci strnuli vedle těla, kat se sesunul k zemi, jako by posledním úderem vyčerpal zbytky svých sil. Objal si rukama kolena.

„Všichni jste svědky obrácení se na víru prostřednictvím milosrdenství,“ oslovil Johann dav. Herman si všiml napětí v jeho hlase. Zdálo se mu, že nedokončil větu podle svého původního záměru. Kněz bedlivě pozoroval tváře diváků. „Chovejte se tak, aby proměna zatvrzelého bludaře nebyla promarněna,“ vyzval je. Nerozhostilo se ticho plné úcty a bázně, jak Herman očekával. Johannovi odpovědělo pochybovačné, zaražené mumlání. Bílá noha trčela do vzduchu.

Máří zaťala Hermanovi nehty do paže, až sebou trhl. „Chci pryč,“ vyhrkla. „Prosím.“

Vykročil a teprve teď si uvědomil, že prsty u nohou mu svírá křeč. Kulhavě si klestil cestu zástupem, bodal lokty kolem sebe, ale nesklízel žádné nadávky. Jako by se prodíral mezi vepřovými trupy, zavěšenými v masných krámech.

Když se dostali na volné prostranství, Herman uviděl jednoho z pomocníků z tiskárny, jak v předklonu zvrací. Ze zástupu se vynořil Matěj. Herman se mu zadíval do tváře, nedokázal ho však oslovit; slova mu odumřela na rtech.

„A co když…? Všichni jsou si jistí, ale… Přiznání? Jaké přiznání? A ten křest… čtyřicet ran… Já musím pryč.“

„Kam, Matěji?“ vydechla Máří.

„Co nejdál. Pryč z Prahy, z téhle země. Někam za moře. Radši budu mezi indiány, než…,“ drmolil mladík, jako by ji neviděl.

„Za Šimonovu smrt nejspíš nikdo nemohl,“ řekl Herman. „Ale potom se to všechno nešťastně…“

„V letácích jste to popsal jinak!“ Matěj semkl rty. Pak vychrlil: „Říká se, že knihtisk prý vynalezli z Božího vnuknutí. Zato vznik práva nám musel nakukat sám ďábel!“

Z mlčenlivého zástupu se vynořila žena se šátkem na hlavě. Toporným krokem proklouzla kolem Hermana. Dina sjela po Hermanovi bezvýrazným pohledem, ale nevypadalo to, že by ho poznala.

Šimon Albrecht 20.

  

Ladislav se díval na zavřený notebook ve svých rukou, ještě pořád z něj vycházelo teplo. Znovu se nikam se nedostal. Vzpomněl si, co Šimon říkal o jeho vztahu k počítačům, a připouštěl, že syn měl pravdu. Styděl se sám před sebou. Najednou ho opustila odvaha, nedokázal spustit hru a začít zkoumat, jestli se mu do ní opět podaří vklouznout jako hostovi. V podstatě si byl jistý, že tahle cesta se uzavřela. Vytáhl knížku v ošoupané červené vazbě.

Do mé vesnice mě doprovodilo několik indiánů, kteří uměli španělsky. Přislíbili mi setrvat se mnou tak dlouho, dokud se nenaučím místní jazyk. Osada mě přivítala nadmíru přátelsky, tančili kolem mě jako děti. Nabídli mi chatrč, podle jejich názoru tu nejlepší, a uctili mě jídlem. Smažená ryba s nezvyklým ovocem byla vítanou změnou po chlebových plackách, jimiž jsem se většinou živil po cestě.

K srdečnému uvítání přispěly železné sekery, nože a jehly. Ano, je třeba přivábit indiány dárky, aby se otevřeli pravé víře, potvrdil jsem si. Když ustoupilo mé prvotní nadšení, zděsil jsem se jejich způsobu života. Živořili v bídných chatrčích zastřešených listy, ves neměla kostel, náves ani kašnu. Krmili se tím, co utrhli ze stromů nebo co ulovili, s výsledkem ovšem nejistým. Scházela jim pole, dobytek, nikdo neznal řemesla a vůbec sám pojem práce byl jim zcela nejasný.

Ihned jsem začal s výukou. Vysvětlil jsem jim, že přicházím s darem pravé víry, která je uvede do nebeského ráje. Projevili nejdříve určitý neklid, když se ale ujistili, že je nechci ohrozit na životě, svobodě ani majetku, ochotně souhlasili, že si mě vyslechnou. Povídat si je pro ně totiž velká rozkoš, celá vesnice se ráda sesedne, aby spolu štěbetala. Jejich pozornost polevila, jakmile pochopili, že nebudu vyprávět historky z lovu nebo z rodinných půtek. Ne tak moje odhodlání.

Učil jsem je a zároveň poznával jejich obyčeje. Překvapovaly mě – indiáni například neměli hřbitov. Představa, že by jejich drahé pohltila zem, byla pro ně nesnesitelná. Když někdo zemřel, sezvali příbuzné a přátele, roztrhali nebožtíka jako skopce, opekli a snědli ho. Kosti spálili, popel smíchali s vínem, následovala pitka. Smrt chápali jako něco docela náhodného. Kdyby nepřišla, žili by podle svých představ věčně.

Jakmile jsem začal mluvit o svátosti manželské, chichotali se. Postupně jsem pochopil, že vesnice nežije v párech, ale v jednom velkém společenství. Všichni dospělí muži se považovali za otce zdejší drobotiny. Vyptávali se mě, jestli jsou v Evropě cennější chlapci, nebo děvčátka. Nevěděl jsem, že se nijak nerozpakují novorozeňátko ženského pohlaví po porodu zabít. Když jsem to odhalil, obořil jsem se na ně. Ulekli se, avšak uklidnil jsem je, že jim nikterak neublížím – jen žádné další děvčátko ať už neusmrcují.

Kéž by mé dílo nenarušovali protestantští bludaři z Holandska a Anglie, kteří si berou indiánky za ženy a plodí s nimi děti. Ve vesnici mi již mnohokrát nabídli manželku. Vždy jsem odmítl, což jsem musel provést rozhodně, ale citlivě, abych se jich nedotkl, a také abych se nestal pro ně ještě podivnějším, než již jsem.

Četba tentokrát Ladislava nezaujala. Knězův nezničitelný optimismus, jeho trvale pozitivní naladění mu lezlo na nervy. Text mu připadal nezáměrně komický, což jenom prohloubilo jeho skleslost. Pasáž o hřbitově ho přivedla k úvahám, v jakém stavu asi budou Šimonovy ostatky, až je naleznou. Jestli je naleznou. Vstal a vykročil z lavice. Tomáš dosud nedokončil zkoumání obsahu dětské rakve v kryptě, kterou otevřeli naposledy. Ještě zbýval nějaký čas, než jeho asistent dojde k nevyhnutelnému závěru. Nejspíš ho zatím nenapadlo to, co Ladislava, který už uskutečnil krátkou konzultaci v Uměleckoprůmyslovém museu.

Rozhlédl se kolem, utkvěl pohledem na sloupech. V dolní části je pokrývala zvláštní směs barev. Nazelenalé skvrny místy přecházely do okrových odstínů, až dožluta, jak se původní barvy setřely a spojily do podivné směsi. Nad sloupy se zvedala bíle nalíčená klenba. Hlavní loď byla relativně úzká a vysoká. Bílý strop ale dodával chrámu jakýsi domácí rozměr. Ladislavovi se vrátil pocit, že se ocitl v rozlehlém bytě, kde zařízení pochází z nejrůznějších období a kdysi patřilo různým majitelům. Podél zdí se na náhrobních kamenech strnule tyčili urození pánové ve zbroji, světci předváděli dramatická gesta na potemnělých plátnech obrazů; chrám na něj ale tentokrát působil útulně.

Ladislav vkročil do kaple svatého Kříže s epitafem Šimona Abelese, jako už mnohokrát před ním postál a pečlivě si prohlédl všechny detaily. Uvědomil si, že už je asi nedokáže vnímat tak, aby si všiml něčeho nového. Otočil se, vyšel před oltář a zamířil ke sloupu s náhrobkem Tychona Brahe. Učenec měl sice navlečenou zbroj, nakláněl se ale k pravé straně, jako by naznačoval, že jeho posláním bylo vysedávání nad spisy. Přilbu s rukavicemi měl odloženou u nohou, až se zdálo, že s ní nechce mít nic společného. Nepřirozeně vyvrácená levice spočívala na jílci meče; pravicí se s důvěrou opíral o glóbus. Temně červený kámen přetínaly bílé žilky. Vedly přes něj našikmo, jako čáry na geometrickém náčrtu. Anebo jako létavice, mířící k zemskému povrchu pod ostrým úhlem. Ladislav si prohlédl Tychonův nos, na kterém kameník naznačil nasazenou protézu rýhou.

Abelesův příběh se také skládal ze součástí, jež byly zvláštně nepůvodní. Jako by je někdo amputoval a nahradil něčím jiným. Jestli se pravda vůbec dala objevit, spočívala vespod. Pod stříbrnou protézou. Pod náhrobními kameny, které mohly ukrývat někoho jiného, než prohlašovaly nápisy. Jaká pravda to ale bude? _Raději být než se zdát_, stojí na Tychonově náhrobku, což mu přeložil kostelník na začátku výzkumu. Čím být?

Od Tychonova náhrobku se vrátil k epitafu Šimona Abelese. I na něm byly světlejší žilky, směřovaly ale skoro kolmo dolů, jako by tahle hvězda padala rovnou k zemi. Přešel do boční lodi, ke dveřím do sakristie. Kámen vedle nich nesl propracovaný reliéf muže v brně­ní a s nabíraným límcem. Souměrná postava se držela zpříma, tvář měla inteligentní rysy. Před Ladislavem stál člověk, kterého si dovedl představit jako skutečnou bytost. Z té tváře vyzařoval intelekt, sebevědomí i důvěryhodnost. Zapůsobil na něj tak přesvědčivě, jako by se mohl spolehnout, že Šimon Abeles zrovna tady pohřbený není.

Vydal se lodí a sledoval reliéfy na náhrobcích v podlaze, smyté dotykem tisícerých nohou. Někde se na nich převalovaly už jenom líné kamenné vlny naznačující původní obrys. Tam, kde je vyňali v devatenáctém století z dlažby a postavili ke zdi, aby je ochránili před úplným vyšlapáním, vložili do dlažby šedé desky bez nápisu. Znovu si prohlédl strnulé tváře ozbrojených pánů na náhrobcích vsazených do stěny chrámu, kterým spadaly přes kyrysy nařasené límce. Podíval se do jejich slepých očí. Poulili je, jako by se snažili přece jenom něco zahlédnout. Dívali se někam za něj. Sledovali příběh, který mezitím skončil a zapomnělo se na něj. Nebo ne? Otočil se, ale osy jejich pohledů mířily do prázdnoty.

S náhlým podrážděním si uvědomil, jak je v Týnu všechno opravené a opečovávané. Připadalo mu, že paprsek přicházející z minulosti tady nelze zahlédnout. Jako by v chrámu bylo příliš mnoho současného světla.

„Našel jste něco?“ přistoupil k němu kostelník.

„Co támhleten fešák?“ ukázal Ladislav do rohu.

„Ano, to je zřejmě nejkrásnější a nejcennější náhrobek v chrámu. Václavu Berkovi, svobodnému pánovi z Dubé a Lipé, ho nechala postavit jeho manželka Helena Meziříčská, jak se tam píše. Prý mu ho nechala zbudovat ‚v slzách‘. V roce 1575.“

„A čímpak byl pan Berka?“

„Válečníkem. Prošel řadou císařských tažení po Evropě, vícekrát byl pověřen vrchním velením při bojích s Turky v Maďarsku.“

„Ten by nám asi neporadil, kde Šimona hledat.“

„Vidíte, také mívám chuť, že bych se jich zeptal…“

„Zaujal mě taky tenhle náhrobek.“ Ladislav odvedl kostelníka ke sloupu vlevo před oltářem, kde visel kámen s mužem ve zbroji, nad nímž se vznášel kyrys, přilba a meč, připevněné na sloupu.

„No, tady je od roku 1648 pohřbený Václav Čabelický ze Soutic a na Zimuticích. Byl komořím císaře Ferdinanda II. a bavorského kurfiřta, také válečným radou a plukovníkem. Statečně se držel proti nepříteli, když Prahu obléhali Švédové, byl několikrát raněn… ‚A zde v Pánu odpočívá a radostné vzkříšení očekává,‘“ dopřeložil Jakoubek.

Ladislav se podíval na zmenšenou postavu rytíře na náhrobku a prohlédl si jména příbuzných, které pohřbili do krypty po něm, dopsaná na okraj kamene. Podobně jako u náhrobku Woraczických u protilehlého pilíře působila kombinace figury a stísněných nápisů na okrajích náhrobku zvláštním dojmem. Trochu dojemným, trochu směšným. Přispívalo k němu i to, že ke sloupu přiléhal zleva oltář, který přečníval do lodě a náhrobek zastiňoval. Ladislav zvedl oči nad kámen Čabelického, kde visela prsní zbroj s mečem, a ještě o něco výš přilba.

„Ten kyrys měl prý na sobě, když ho smrtelně postřelili,“ vysvětlil kostelník.

„Švédové asi měli dobrou mušku…“

„Zasáhl ho prý myslivec, kterého švédský generál naverboval na konopišťském panství.“

„No vida. Takže Čech střelil Čecha. Všechno je jinak.“

„Myslím, že národní příslušnost se tehdy nebrala tak vážně. S vaší poslední větou ale souhlasím.“

„Rozhodovalo ovšem, na které straně člověk stojí, ne?“

„Tak jako dnes.“

„Stejně mi ten kyrys připadá nějaký zvláštní. Dospělý člověk se do něj snad ani nemohl vejít?“

„Lidé tehdy dosahovali menšího vzrůstu, což samozřejmě víte,“ poznamenal kostelník a Ladislav přikývl. „A tohle je stejně kopie. Mimochodem, uvnitř původního kyrysu bylo prý napsáno ‚Samuel Becker, vachmajstr ze Štampachu‘.“

Ladislav se podíval na kostelníka s nevyslovenou otázkou. Znamenalo to něco?

„Jak vidíte, snažím se vám poskytnout všechny informace, které máme k dispozici. Přestože mohou mít několikerý výklad.“

Ladislav věděl, že by se mohl vyptávat dál, každý náhrobek v Týnu v sobě skrýval chomáč výkladů a navzájem propojených příběhů. Znovu se podíval na podivnou zbroj zavěšenou na sloupu. Připadala mu spíš jako filmová rekvizita. Zároveň cítil, že ačkoli se snaží dívat pozorně, něco mu stále uniká. Někde poblíž se tiše ozýval nějaký signál a bylo jenom na něm, aby ho zachytil.

„Tenhle hrdinný obránce města asi nebude mít s Abelesem nic společného, co?“ obrátil se na kostelníka.

„Jeden z Čabelických byl předsedou komise, která měla v sedmnáctém století za úkol snížit počet obyvatel Židovského města. Chtěli je vypovědět z Prahy. Nezdá se mi, že by Šimona uložili zrovna sem.“

Ladislavovi se už chvíli něco zdálo, ačkoli stále ještě netušil, co ho vlastně zaujalo. Stávalo se mu to občas při výzkumu. Uvědomoval si intenzivní, vyzývavé mlčení, jako by nějaký vysílač někde poblíž šířil kolem sebe energetické pole.

„Pane doktore, tady jste se přece už rozhlížel mockrát,“ pokoušel se ho kostelník pobídnout, aby šli dál.

Ladislav se už od sloupu s náhrobkem Čabelických odvracel, vtom sklouzl pohledem k jeho patě. K soklu, ohraničenému na jedné straně litinovým plůtkem oddělujícím prostor oltáře od lodi, na druhé straně oltářem u sloupu, přečnívajícím do prostoru. Uviděl tam obrys postavy obnažené do pasu, která rozepjatýma rukama zdánlivě podpírala hmotu nad sebou. Měla nezřetelné, setřelé rysy, jako by ji vyprostili zpod omítky při opravě, nebo jako by se její autor nedostal dál než k prvnímu náčrtu. Atlas nebo jiný gigant by měl svalnatější trup, kdežto člověk na malbě působil chlapecky. Beránek Boží, nesoucí hříchy světa, napadlo Ladislava. Mlčky na něj ukázal. Kostelník strnul.

„To je… jenom náhodný obrázek. Nic zvláštního neznamená. S naším pátráním určitě nesouvisí,“ snažil se antropologa přesvědčit.

„Láďo, na další výzkum už nemáme čas,“ ozval se Tomáš, který se k nim v té chvíli přidal. „Otevřeli jsme tři krypty a…“

„Vedení ústavu i arcibiskupství nám určitě schválí ještě jeden pokus,“ nenechal se vyvést z míry Ladislav. „Zavolám jim.“

Shlukli se kolem nich kameníci, kteří začali poplácávat Ladislava po ramenou. Šéf archeologů mu přišel stisknout ruku. Ožili i průzkumníci podzemí ve svých červenočerných kombinézách. Stačil jim jediný pohled na patu sloupu, aby začali stěhovat vybavení k němu. Ladislavovi zazvonil mobil. Přijal hovor od kapitána Jirsy a vyšel před hlavní dveře.

„Pane doktore, nevšiml jste si v chrámu něčeho podezřelého?“

„Čeho? Proč?“

„Například nějakých neznámých lidí?“

„Jsou tady jenom mí spolupracovníci, nikdo cizí se dovnitř nedostane.“

„Máme zprávy, že se o váš výzkum začaly zajímat různé skupiny, na jedné straně Báze, na druhé židé…“

„Nečtete moc často bulvár, kapitáne?“

„Někdy přináší pravdivější informace, než by si člověk myslel. V každém případě se začíná něco dít.“

„Myslel jsem, že mi voláte kvůli Šimonovi.“

„Ujišťuju vás, že se jeho případu intenzivně věnujeme,“ odpověděl kapitán, „a prověřujeme všechny možné souvislosti.“

Ladislav zamířil domů, aby se podíval, jestli se tam Šimon nezastavil. Vrátím se, než se mužům z průzkumné firmy podaří spustit sondu do podzemních prostor u sloupu a než se kameníci pustí do rozebírání podlahy a vybírání zásypu, sliboval si. Pak už nebude na nic čas, protože odkrytou kryptu budou muset co nejrychleji zmapovat. Pojedou, dokud výzkum nedokončí, nebo dokud je z chrámu nevyhodí. Kráčel únorovým večerem, jímž se občas snesla drobná sněhová vločka. Ve světle lamp zpomalila, jako by ji zbrzdilo teplo, které z výbojek vyzařovalo. Z chodníku před svým domem uviděl, že v protějším okně se svítí. Bylo však příliš vysoko, než aby dokázal nahlédnout dovnitř.

Pustil si notebook a začal pátrat, co mohl mít kapitán na mysli. Našel několik článků o židovských požadavcích, aby hrob Šimona Abelese zůstal netknutý, také několik textů o stanoviscích Báze. Teprve když si otevřel diskusi pod články, přetékající stovkami příspěvků, naplno pochopil, co výzkum vyvolal. Rychle si ověřil, který příspěvek získal nejvíc souhlasných hlasů. _Židáci budou kšeftovat i s mrtvolama_, tvrdil v něm jakýsi muž, a dovozoval, že cílem židovských organizací je prodat Šimonův hrob státu, samozřejmě pořádně draze. _Z_ _Týnskýho chrámu bude sinagoga_, tvrdil další příspěvek. _Ten kostel patří celýmu národu jestli si ho církev neumí ubránit vezmem to do ruky my_, navrhoval další. _Kasejovickýho nemusím, ale v tomhle má pravdu_, tvrdili ti zdrženlivější.

Projížděl odkazy, až v seriózním deníku narazil na rozhovor s představitelem pražské židovské obce. _Nemáme žádný zájem rozdmýchávat náboženský spor_, říkal. _Jde nám o klidné soužití, které bylo pro Prahu po dlouhá období charakteristické. První republika se svým vztahem k menšinám představovala mezi okolními státy chvályhodnou výjimku. K této tradici tolerance a mírumilovného soužití se hlásíme. Dnešní kontroverze pochází zvenčí, rozhodně ji nevyvoláváme my. Kostel Panny Marie před Týnem máme v úctě, výzkum hrobu Šimona Abelese jsme neiniciovali a nijak se ho neúčastníme._ Ladislav si všiml, že muž použil správný název chrámu; jeho názory ale působily proti razantním sloganům Báze trochu bezbarvě, nepřesvědčivě.

Pak Ladislava z náhlého popudu napadlo zadat si do vyhledávače jinou dvojici slov. Pouhé jméno. Šimon Abeles.

Jako první se objevil text na slovenské Wikipedii.

„Šimon Abeles (\* 1681 – † 1693) bol kresťanský konvertita, zavraždený otcom Lazarom Abelesom a jeho priateľom Loeblom Kurzhandlom. Dôvodom bolo chlapcovo zanechanie židovskej viery a konvertovanie na katolícku vieru.

Tajne navštevoval jezuitov na pražskom Klementíne, čím ich presvedčil o svojej viere, preto mu našli azyl u konvertovaného žida Franza Kafku. Zhrozený otec syna našiel a vylákal ho spät domov. V domácom väzení stále odmietal otcovskú autoritu, a tak si ju otec chcel vydobyť násilím za pomoci priateľa Kurzhandla. Chlapca surovo tĺkli päsťami, škrtili a nakoniec mu zlomili väz.“

Aha. Namátkou si vybral další příspěvek.

„_In one of the alcoves in the Tyn cathedral lies a coffin of a ten years old boy that has been there for over two hundred years. It conceals the body of a Jewish boy named Simon Abeles who loved to come listen to the sermons of Jesuit priests and later had himself baptized by them. For this he was most cruelly tortured and finally murdered by his own father and one of his relatives_.“

Ladislav už dál nepátral. Zavolal do ústavu a na arcibiskupství, ředitel i otec Brušák souhlasili, že je potřeba se sejít, a domluvili se na schůzce v chrámu.

Bez velkých očekávání nahlédl do mailové schránky, ale okamžitě se na židli napřímil. Abigail odpověděla. S podobnou otevřeností a věcností, se kterou se zapsala do návštěvní knihy v Týnu. Zdálo se, že příběh Šimona Abelese je pro ni vzdálená historie. Je příbuznou Abelesovy rodiny po prababičce, ale nic víc se od své matky nedozvěděla. Její bratranci v Izraeli by měli vědět víc. Napsala jim, aby se Ladislavovi ozvali.

Zadal do vyhledávače její jméno a objevil webové stránky, podle kterých zjistil, že je v Austrálii malířkou. Najel na galerii plnou realistických portrétů žen ve středních letech, snad s úspěšnou kariérou a s fungujícím rodinným životem; sebevědomých mužů, kteří možná právě oslavili nějaké kulaté výročí; vždy spokojených dětí. Přejížděl očima z jednoho obrazu na druhý, až si uvědomil, co ho na nich přitahuje a dráždí zároveň. Byly to ty šťastné výrazy portrétovaných, které působily trochu nevěrohodně, ale nedaly se zpochybnit. Očividně někde existovali lidé, jimž se nerozpadlo manželství, neměli nezvěstného syna, nezajímala se o ně policie a nezabývali se výzkumem, který nabýval čím dál podivnější podoby.

Šimon Abeles 20.

  

Den po Löblově popravě se Matěj objevil v tiskárně a bez pozdravu, mlčky podal Hermanovi návrh letáku. Tiskař na okamžik zadoufal, že si přečte pravdivý popis včerejších událostí. Dramaticky vystavěný text však vyprávěl o dokonaném obrácení bludaře Löbla na pravou víru.

„Cože? Löbl zvolal jasným hlasem, že se chce nechat pokřtít? Vždyť už se nedokázal ani nadechnout, protože mu rozdrtili hrudník. A ústa měl přece plná krve,“ zavrtěl Herman hlavou. „Byl jsi tam stejně jako já.“

Matěj neodpověděl.

Herman znovu pročetl list, všiml si dokonale vybroušených formulací a uvědomil si, jak na sebe jednotlivé argumenty navazují, aby posílily v čtenáři žádoucí vyznění. Přivoněl k papíru.

„Máte nějaké výhrady, mistře?“ zeptal se Matěj prázdným hlasem.

„Jenom obdivuju, jak je to… vymajstrované.“

Matěj se pokusil o úsměv. „Je třeba pracovat s pocity lidí, dokud si je ještě pamatují,“ řekl, jako by opakoval slova někoho jiného. Herman pokrčil rameny. Matěj po něm šlehl pohledem. Tiskař ho na okamžik uviděl takového, jakého ho znával v době, kdy z jeho tváře ještě dokázal číst. Záblesk rychle pohasl.

Bešonised se zaklonil ve svém křesílku a přečetl si text. Obřadně ho Hermanovi vrátil.

„Jo, musíme to do nich nasázet za tepla,“ prohodil. „Dáme nízkou cenu, protože tenhle leták bude chtít každý. A nejvíc se vydělá na nejlevnějších věcech. Třeba si konečně pořídíme novou sazbu, když mi pořád nechceš prozradit, jak jste s ní čarovali v Židovském městě.“

Letáky o Löblově obrácení na víru a o jeho popravě se skutečně musely mnohokrát dotisknout. Objevily se na rozích domů, na patnících a na kostelních vratech. Herman našel jeden z nich na vlastních dveřích.

„Dej mi kudlu,“ vtrhl do kuchyně. „Seškrabu to.“

„Nerozčiluj se, Hermane,“ odpověděla Máří. Nepohnula se, nenatáhla se k zásuvce s noži.

„Ať si ten nesmysl všichni nalepí třeba na čelo, ale já ho tady mít nebudu.“

„Uklidni se, Hermane. U kašny se nemluví jenom o Löblově popravě. Taky o bludařských židech, na které by se mělo přitlačit. Jako by nic neskončilo. Mám strach, co bude dál. Pokaždé se najde někdo, kdo bude tančit lidem v pusách. Právě my tam ten leták mít musíme.“

„Jednou se doprodají, zájem přece musí někdy vyprchat. Na celý ten příběh se zapomene. Pak budeme žít jako předtím,“ přesvědčoval sám sebe.

„A jestli se pánové z radnice rozhodnou, že potřebují další případ?“

„Tak ať si o něm píšou, ale beze mě. Nejradši bych odešel do Vídně, do Frankfurtu nebo do Kolína. Někam, kde jsou tiskárny…“

Uvědomil si její tázavý pohled. Přitáhl Máří k sobě. Objala ho. Pohladil ji po vlasech, vdechl jejich vůni. Snášel se někam dolů, do laskavé tmy, která dokázala zahalit celý okolní svět.

„Vždycky jsem se chtěla do Vídně podívat,“ pronesla potichu.

Sedli si ke kuchyňskému stolu. Kdyby někdo nahlédl do oken toho křesťanského domu s letákem na dveřích, uviděl by obvyklou scénu. Mistr tiskař rozebírá se služkou, co je třeba zařídit v domácnosti. Máří ovšem nedostala za úkol nákup zeleniny a masa, ale poptat se u kašny, kdo ze sousedů přemýšlí o koupi domu. Úspěšní řemeslníci a obchodníci vždycky uvažovali, kam své peníze uložit. Máří ožila, začala rozvíjet představy, vypočítávat, koho osloví a co mu řekne.

„Posloucháš mě vůbec, Hermane?“

Přitáhl ji k sobě. Ucítil, jak se při polibku usmívá. Kopíroval ten úsměv, jako by se jí ho snažil ukrást ze rtů.

Herman pozítří obešel zámožné sousedy, které mu Máří doporučila jako případné kupce domu. Všude ho přijali přátelsky, projevili náležitý zájem. Jakmile se však mělo přistoupit k dohodě, náhle ochladli a tvrdili, že si mohou dovolit zaplatit jenom cenu, která byla daleko nižší než skutečná hodnota domu.

Pak si ho zavolal Bešonised. Tiskárna vydávala další a další dotisky letáků o Löblově popravě, přicházely stále nové objednávky. Herman si nepamatoval období, kdy by zažívali takovou prosperitu, a byl si jistý, že ho impresor pochválí.

„Říkám si, mistře, jestli by ses neměl vypravit do světa,“ spustil Bešonised, sotva se Herman před jeho stolem usadil. Nesmál se, dokonce se ani neusmíval. Takže to nebyl vtip.

„Cože? Nejsem přece žádný tovaryš. Tiskaře už dělám roky a…“

„Já vím, já vím. Možná ti ovšem chybí srovnání s cizinou. Třeba by ti prospělo podívat se, jak fungujou tiskárny ve Vídni.“

„Co by tam mohli dělat jinak? Používají sazbu a lis jako my, ne?“

„V díle můžou být rozdíly.“ Bešonisedův hlas zněl, jako by si tím sám nebyl jistý. „Napíšu ti doporučující dopisy.“

„Vy se mnou nejste spokojený?“

„Ujišťuju tě, mistře, že s tebou mluvím jenom pro tvoje dobro. Myslíš, že bych se opravdu chtěl zbavit někoho tak zkušeného, jako jsi ty? S židovskými tiskárnami a jejich tajnostmi jsem tě trápil jenom ve šprýmu. Věčná sazba může existovat v jediném případě – když se prodává tolik letáků, aby se mohla používat pořád stejná matrice. A to právě teď zažíváme. Na každém letáku máme minimální zisk… Ale dohromady vynesou víc než drahé folianty. To je svět. No, nevybrali jsme si ho.“

„Tiskárna v Židovském městě prosperovala, protože mohla expedovat zakázky i obcím v jiných městech. V tom bylo celé kouzlo. Bál jsem se, že tak prostému vysvětlení…“

„… neuvěřím. Chápu. Pravda někdy může být… zkrátka nevěrohodná, právě proto, že je jednoznačná. Kruci, já nejsem žádný řečník…“

Bešonised rozpačitě pošilhával do papíru na stole, na který si zřejmě načrtl poznámky. Tiskař si nepamatoval, že by jejich rozhovor někdy probíhal podobným způsobem.

„Slyšel jsem, že prodáváš dům,“ navázal konečně Bešonised.

„Chcete ho koupit?“

„Kdepak. Radím ti: Smiř se s cenou, kterou ti nabízejí.“

„Proč?“

„Mohla by být ještě nižší.“

„Odkud to víte?“

„Člověk občas zaslechne zvláštní řeči. Mezi sousedy, v hospodě, však rozumíš. Byl bych nerad, kdyby ti dům zabavili. Stačilo by obvinění, že jsi pomáhal Löblovi.“

„Impresore…“

„Ten tvůj šturm na žalářníka nebyl právě uvážený. Opravdu sis myslel, že ti projde jen tak?“

„Proč se mi vlastně snažíte pomoct?“

„Milý mistře. Nejsi první, kdo se ocitl v podobném postavení. Chci říct, nejsi první, kdo musel zatajit něco ze své minulosti. Někdo měl větší štěstí a povedlo se mu to, někdo dopadl hůř. Důležité jsou okolnosti – zkrátka, vždycky je jednodušší začít znovu, když se přestěhuješ do jiného města. Přijdeš tam jako nový člověk, a pokud se dokážeš chovat trochu rozumně…“

„Impresore, vy jste…?“

„Ššššš, milý mistře. Nebudu ti vyprávět nic, co nepotřebuješ vědět. Začít jinde může být prostě jednodušší… jak ti můžu potvrdit. Teď, teď jsem zkrátka křesťanský knihtiskař… a svého oblíbeného mistra jsem vybavil doporučujícími dopisy, aby se mohl prosadit v cizině. To je všechno. Dívej se do budoucnosti, Hermane. Minulost nech co nejdál za sebou.“

„Nikdy nezapomenu, co jste pro mě udělal.“

„No dobře, tohle právě nemyslím. Seber si ty dopisy a utíkej, než si vzpomenu, že za tebe budu muset sehnat náhradu. A ožeň se s tou svou Máří, dobře ti radím, pak už budeš od ostatních k nerozeznání.“

Herman kývl kupci domu na nízkou cenu, podepsal smlouvu a souhlasil, že se vystěhuje do měsíce. Následujícího večera však uslyšel, jak se chodbou rozléhají rány na dveře – někdo na ně musel vší silou tlouci. Máří kývla na Hermana, ať zůstane sedět v kuchyni, odkud se mohl vytratit zadním vchodem na dvorek. Za okamžik se vrátila s udýchaným Matějem. Kněz si selským gestem setřel pot z čela a bez váhání si osušil ruku o sutanu.

„Musíte zmizet, mistře.“

„Proč?“

„Chystá se další proces. Tentokrát s vámi.“

„Cože? Odsoudili přece Löbla. Případ Šimonovy smrti je vyřešený.“

„No právě.“

„Komu by něco takového posloužilo? Löblův proces rozvířil vodu, jak si všichni přáli. Otec Johann má svou konverzi, hejtman svůj potrestaný zločin, letáky jdou na dračku.“

„No právě. Jsou lidé, kteří by chtěli ten úspěch zopakovat.“

„Bešonised snad…“

„Svého impresora můžete vynechat, naopak se snaží něčemu takovému ze všech sil zabránit.“

„Johann mi vyhrožoval, že kdybych vzal roha, v letácích mě očerní.“

„A nemůže se to stát, i když tady zůstanete? Vzpomeňte si, jak dopadli Lazar a Löbl. Také odcházím z Prahy,“ pokračoval Matěj. „Požádal jsem řádového generála, aby mě pověřil misií v zámoří. Možná se mě chtějí zbavit; odpověď dorazila v každém případě nečekaně brzy. Vydám se do Ameriky, na řeku Maraňon. Vy, předpokládám, zamíříte někam blíž.“

„Nejspíš do Vídně,“ zamumlal tiskař. Představil si Lazara, jak vsedě truchlí nad Šimonem a odmítá utéct, protože by to znamenalo přiznání. Vzpomněl si, jak mu Löbl vyprávěl ve vězení o císařské milosti.

„Měl byste vyrazit hned,“ naléhal Matěj. „Chtějí započít dotazování každým dnem. Já pocestuji nejdřív do Janova, pak se přeplavím do Cádizu, odkud jezdí lodě do Ameriky. Vídeň je po cestě, mohli bychom…“

„Prozraď mi: z čeho mě chtějí obvinit?“

„Copak na tom záleží? Nestrávil jste u soudu dost času? Začali by s odpadlictvím od víry. Jako pokřtěný žid byste byl obzvlášť chutné sousto. – Mohl bych se vydat na cestu hned dnes večer. Netrpělivost mladého nadšence každý pochopí,“ pokračoval Matěj. „Jestli by vám tedy nevadilo, že s vámi půjde kněz.“

„To by mohla být spíš výhoda,“ odpověděla Máří. Herman se na ni podíval a přikývl, protože měla pravdu. Zároveň si uvědomil, že jako vždy se dokáže dívat na věci s nadhledem i zostra. O okamžik později pochopil, že Máří odejde s ním, a podle úlevy, kterou ucítil, poznal, nakolik si to přeje a počítá s tím.

„Sběhnu si do koleje pro pár věcí,“ vyhrkl Matěj.

„Sejdeme se u Vídeňské brány,“ odpověděl Herman.

Sotva za Matějem zapadly dveře a Máří s Hermanem se sešli v kuchyni, zeptala se: „Začneme pakovat?“ Podíval se na řady lesklého náčiní rozvěšeného po zdech. Potom pomyslel na celý svůj dům v Anežské uličce, důkaz toho, jak se dokázal povznést a uspět v křesťanském městě. Nic z toho už neplatilo.

„Vezmeme si jen nějaké šaty. Půjdeme pěšky, protože vozy můžou prohlížet. Almary a pánve necháme novému majiteli.“ Zamířil do studovny, kde vytáhl hrnek s penězi. Pak se rozhlédl po knihách, na které býval tak pyšný, a bez lítosti si uvědomil, že je nechá tady. Knihy při útěku ztěžknou. Vzápětí mu připomněly Šimona a jeho prosebné pohledy, na které bude muset konečně zapomenout. Bešonised mu naštěstí už vnutil své doporučující dopisy. Herman vyslal svému impresorovi mlčenlivé poděkování.

Máří si zahalila hlavu šátkem, Herman sňal ze skoby dlouhý plášť. Před domovními dveřmi zaváhala: „Neodneseme klíč novému majiteli?“

„Jenom bychom na sebe upozornili. Sousedi nic neseberou, dokázali přece pěkně držet pospolu, když mě chtěli přimět k nižší ceně, tak se teď kvůli pár židlím nerozhádají. Zítra za ním určitě někdo zaběhne a poví mu, že se může nastěhovat.“ Herman zasunul klíč do zámku zvenčí.

„Tudy se přece nejde k Vídeňské bráně,“ podivila se Máří, když na nároží odbočil.

„Musím ještě něco vyřídit v Židovském městě.“

Šimon Albrecht 21.

  

„Krypta u pilíře je naše jediná šance,“ uzavřel Ladislav. Otec Brušák zavrtěl hlavou, ředitel Ladislavova ústavu pokrčil rameny: „Nemáme už čas.“

„Pravděpodobnost, že by se tam něco našlo, je malá,“ naléhal Tomáš. „Navíc, co statika?“

„Jestli je tam to, co tam má být, tak mají pilíř vyřešený už od sedm­náctého století,“ nenechal se zviklat Ladislav. „Ta krypta beztak nebude pod ním; spíš kus od něj směrem do lodi.“

„Nedovedete si představit, pod jakým jsme tlakem,“ spustil kněz. „Židovské organizace z celého světa nás zasypávají maily, z druhé strany na nás tlačí Báze: Nemáme prý ustupovat diktátu zvenčí, Šimon Abeles patří do našich národních dějin… V novinách vychází jeden článek za druhým, v televizi mluví o výzkumu v každých zprávách. Čím nepřesnější informace mají, tím silnější jsou jejich závěry. Víte vůbec, co se děje, pane doktore?“

Šéf muzea ho přerušil a řekl Ladislavovi: „Samozřejmě, je tady ta nešťastná záležitost s tvým synem. Možná by sis měl odpočinout. Společně s Tomášem bychom…“

Ladislav zavrtěl hlavou.

„Já chápu, že nemáte čas sledovat média, a proto si zřejmě plně neuvědomujete vážnost situace,“ navázal uklidňujícím tónem Brušák. „Otevírání čtvrté krypty kvůli nějakému podivnému obrazci je to poslední, co potřebujeme. Umíte si představit, s jakou chutí by po nás šel bulvár?“ pokračoval kněz.

„Samozřejmě necháme spustit dolů kameru. Všichni tušíte, co uvidíme na obrazovce. Nějaké rakve tam určitě budou. Takže objektivní důvod získáme,“ navrhl Ladislav.

„Je tam ale vůbec krypta?“ zeptal se šéf jeho ústavu.

„Tady v Týnu? Byl by spíš zázrak, kdyby tam žádná nebyla,“ odpověděl Ladislav a nikdo se neodvážil s ním nesouhlasit.

„Snad bychom mohli informovat veřejnost, že na vyhodnocení nalezených ostatků toho dítěte z předchozího hrobu potřebujeme čas,“ navrhl ještě šéf ústavu.

„Pane řediteli, nezlobte se na mě, ale vědecký přístup tady nestačí!“ zvýšil hlas kněz. „Církev hrála během staletí politickou úlohu a dodnes si uchovala, troufám si tvrdit, cit pro veřejné záležitosti. Židé chystají demonstraci. Báze se jim chce postavit na odpor. Závěr je jednoznačný: výzkum se musí uzavřít co nejdříve. A s jednoznačným výsledkem.“

Všichni se podívali na Ladislava.

„Poslední nález vypadá slibně,“ nadhodil Tomáš.

„Je to ale dívka,“ povzdechl si Ladislav.

„Opravdu jste se nemohl splést?“ podíval se na Ladislava kněz.

„No, u dětí je pravděpodobnost rozlišení pohlaví podle kostry jenom sedmdesátiprocentní, to je pravda. Na výsledek genetické analýzy si musíme ještě pár dní počkat, to je taky fakt. Jenže proč by pohřbívali kluka v holčičích botách?“ zvedl obočí Ladislav. „Hned se mi na nich něco nezdálo, a když jsem si ověřil svůj pocit v Uměleckoprůmyslovém museu, závěr byl jasný.“

„Hlavně musíme najít nějaký kompromis,“ pobídl ho ředitel, ačkoli nebylo jasné, co má na mysli.

„Doufám, že se vyjádřím srozumitelně,“ ozval se kněz. „Výzkum musí co nejdřív skončit a chrám se musí co nejdřív otevřít. Podle některých informací, které máme, může dojít při demonstracích k výtržnostem. Židé se pokusí proniknout do kostela a zmocnit se ostatků, tvrdí Báze, a chce chrám bránit… Pokud už budou krypty uzavřené, vezmeme jim vítr z plachet.“

„Co se změní, když budeme předstírat, že jsme Abelesovy ostatky možná našli?“ zeptal se Ladislav.

„Nikdo se vám sem nepřihrne, aby bránil hrob, a nikdo nebude mít potřebu svolávat domobranu,“ prohlásil kněz, jako by něco vysvětloval dítěti. Ladislav se podíval na ředitele ústavu, který se rozpačitě pousmál. Tomáš nespouštěl z Ladislava oči.

„Podívejte se, pane doktore,“ oslovil ho Brušák přátelsky, ale naléhavě. „Možná si myslíte, že jsme Abelesovými ostatky posedlí. Není to pravda. My opravdu ne! Pro nás je Abeles mučedník a otázka, jestli najdeme jeho tělo, nebo ne, na věci nic nemění.“

„To je absurdní,“ řekl Ladislav po odmlce.

„Až vás média budou považovat za člověka, kvůli kterému vyhořel Týnský chrám, budete si připadat racionálněji?“ zeptal se ho kněz.

„Měli byste požádat o policejní ochranu, jestli máte pocit, že Týnu něco hrozí.“

„Policii můžeme zavolat vždycky. Nejlepší ochrana ale bude, když chrám začne normálně fungovat. Víte, já vám rozumím. Máte odpovědnost, vědecké ambice, osobní integritu. Nikdo po vás přece nechce, abyste lhal. Jenom neřeknete celou pravdu, prozatím. Zastavíte se v momentě, kdy jste zjistil, že kosti patří mladému člověku odpovídajícího věku. Tečka. Po čase, až se situace uklidní, zveřejníme vaše definitivní stanovisko.“

„Že jsme Šimona Abelese nenašli?“

„A že pokračujeme ve výzkumu. V odlišné situaci, až současný neuvěřitelný tlak poleví. Sám můžete budoucnost projektu významně ovlivnit, pokud se zachováte zodpovědně. Omluvte mě, prosím. Čekají mě novináři.“

Ladislav s Tomášem vyšli s ředitelem v patách z knězovy pracovny; obklopil je hlouček postav v tričkách, pomačkaných košilích a obnošených bundách, obtížený fotoaparáty, videokamerami, stojany a další technikou. Novináři se začali tlačit, aby se dostali co nejblíž, ovšem jakmile zjistili, že před nimi není otec Brušák, ztratili zájem.

„To je antropolog Albrecht!“ zaslechl Ladislav.

„Já jsem jeho asistent a poskytnu vám všechny informace,“ představil se Tomáš novinářům, „které můžeme v tuto chvíli zveřejnit.“ Ladislav přidal do kroku, ve dveřích ho dostihl šéf ústavu.

„Co jsi to tam vyváděl?“ zeptal se.

„Já?“ podivil se antropolog.

„No nic. Co ten tvůj kluk, máš o něm nějaké zprávy?“

„Řekl bych ti to. Přemístíme konstrukci na zvednutí kamene k tomu sloupu, jak jsem říkal. Už je odpoledne, tak ať se dnes stihne aspoň to. Zaběhnu do Týna domluvit se s kameníky.“

„Ale…“

„A zítra rovnou začneme.“

Šéf ústavu pokrčil rameny. Antropolog měl pocit, že jeho nadřízený by se ho chtěl vyptávat spíše na syna, že ale respektuje to, jak se Ladislav snaží nenechat ovládnout emocemi. A že mu zároveň tak trochu mimovolně nechává ohledně výzkumu volnou ruku.

Ladislav zamířil z arcibiskupství na patologii. Věděl, že přijde o drahocenný čas, ale konzultace s lékařkou ho lákala. Otázka, jak Šimon Abeles zemřel, mu mezi těmi ostatními, kterými se teď musel zabývat, připadala ještě jako poměrně řešitelná. Odolal pokušení zavolat kapitánu Jirsovi; kriminalista mu při posledním telefonátu řekl jasně, že jakmile bude něco nového, sám se mu ozve. Ladislav prošel po asfaltových chodníčcích v areálu polikliniky až k rozlehlé funkcionalistické budově. Vzdálenosti mezi jednotlivými pavilony ho překvapily; uvědomil si, jak si zvykl na stísněné ulice Starého Města i na domy na Vinohradech, které stály také v daleko menších rozestupech. Patologie se před ním zvedala do výšky a vypadala trochu jako silo nebo továrna, určitě ne jako nemocniční budova. Možná proto, že její okna očividně nevedla do nemocničních pokojů. Uvažoval, kolik lékařů tam má pracovny, nebo jestli jsou tam archivy… Pitevny byly v jeho představách někde v suterénu.

Minul průjezd, kde stály vozíky na rakve. Podobaly se těm pro pacienty, ovšem místo lehátka měly pouhý kovový rám. Bočním vchodem vešel do budovy, kde se tiše lesklo linoleum. Scházel tu obvyklý ruch nemocničních prostor; nikde žádné spěchající sestry, povznesení lékaři, rekonvalescenti v županech ani rozpačití příbuzní s taškami a kabáty v rukou. Vyjel do patra, našel dveře sekretariátu.

Když mu žena v bílém otevřela, zeptala se: „Vy jste pozůstalý?“

Patoložka byla starší dáma, která ho překvapila svým setrvalým úsměvem. Odvedla ho do pracovny, rozlehlé místnosti s výhledem do holých korun. Tenké větve mu přišly jako sítě spuštěné do prázdného prostoru, odkud nikdy nic nevyloví. Postavila před něj velký hrnek s kávou, posadila se a vytáhla cigaretu. Ladislav si znovu uvědomil zvláštní ticho panující v budově. Kontrastovala s ním útulná atmosféra v místnosti, pára stoupající z hrnku, lesklý konferenční stolek a sektorová knihovna, kde scházely jakékoli hrůzostrašné exponáty, jako třeba orgány nebo amputované končetiny naložené v lihu. Drobné hnědé předměty, které tam ležely mezi knihami, Ladislav považoval za uschlé květiny. Kdo asi nosí kytky patologům? napadlo ho. Popsal lékařce Šimonova zranění a hypotézy, jak k nim mohlo dojít.

„Kolik že mu bylo?“ upřela na něj soustředěný pohled. Vstala a sáhla do sektorové knihovny; ukázalo se, že v ní jsou obratle.

„Mluvíme o prvních dvou obratlích,“ převedla mu, jak do sebe zapadají. „Atlas nasedá na čepovec. A nám se jedná o trn čepovce. Jestli bylo klukovi dvanáct…“

„Možná i míň.“

„… nemusel mít trn ještě vůbec osifikovaný.“

„Chcete říct, že ta mezera, kterou nahmátli…“

„No ano. Hledali něco…“

„… co tam vůbec nebylo,“ doplnil ji Ladislav.

Patoložka se znovu usmála, potáhla z cigarety. Popsal jí, jak tělo mělo být podle legendy neobvykle pohyblivé.

„Smrtelná ztuhlost po třech dnech ustoupí. A vy říkáte, že od smrti do exhumace uplynul nějaký čas?“

„Šest dní.“

„Tak vidíte. Opět zcela přirozená záležitost. Samozřejmě, na nástup a odeznění ztuhlosti má vliv také to, v jaké teplotě tělo uchovávali.“

„Přes noc ho měli doma, pak ho pohřbili, po týdnu bylo exhumováno a potom ho přechovávali na Staroměstské radnici. Nejvíc je zaujalo, jak uvolněnou měl hlavu.“

„Znovu záleží na tom, kdy tělo zkoumali.“

„Poprvé hned na hřbitově. Jo, a byl únor.“

„Tak to muselo být zmrzlé.“

„Celkovou pitvu provedli na radnici.“

„Tam už mohla ztuhlost ustoupit.“

Ladislav měl pocit, že mu lékařka neodpovídá na jeho otázky přímo, ale že se z jejích vět stejně dozvídá, jak to bylo.

„Podle legendy ze Šimonových ran ještě týdny po smrti tekla krev. Měla byste nějaké vysvětlení, jak je to možné?“ zeptal se.

Její úsměv se rozšířil. „To byla hnilobná tekutina!“ sdělila mu vesele. „Bývá růžová až hnědá, a může mrtvému vytékat z nosu nebo z úst. Lidi často šokuje, protože opravdu připomíná krev.“

Ladislavovi připadalo, jako by se ticho v budově ještě prohloubilo. Stejná prázdnota panovala i za oknem. Ohříval si dlaně o hrnek, překvapený jednoznačností odpovědí. I tím, jak si protiřečily s tehdejšími záznamy. Takže to muselo být jinak. Cítil úlevu a zároveň překvapení. Opravdu mohlo být vysvětlení takhle jednoduché?

Nazítří vstal brzy, na temné zimní obloze se ještě neobjevily žádné známky svítání. Měl před sebou závěrečný den výzkumu, svou poslední šanci. Od Abigailiných izraelských bratranců dosud žádná odpověď nedorazila. Naposledy se podíval na maily u snídaně.

Večer předchozího dne si zadal jejich jména do vyhledávače a objevil několik snímků. Jeden z nich zřejmě podnikal výlety s partou motorkářů do vyprahlé blízkovýchodní přírody. Rozkročený postával vedle mohutného stroje s masivními řídítky a s vydutou nádrží, džíny mu kopírovaly svalnatá stehna, pod koženou bundou se mu rýsovala atletická ramena. Podle e-mailové adresy pracoval někde ve firmě, nejspíš jako šéf, jak Ladislav odhadoval podle jeho energického a zároveň uvolněného výrazu. Z krajiny byla na fotografii vidět vyschlá hlína u jeho nohou a klikatá linie kamenitých kopců v pozadí.

Jméno druhého bratrance mu vyneslo několik snímků odněkud z restaurace. Seděl tam ve světlé košili mezi přáteli, s náznakem úsměvu, otočený k objektivu jen napůl – zdálo se, že chce ještě doříct větu. Dělal dojem experta, třeba z oblasti informačních technologií, kterému jeho znalosti přinesly solidní živobytí a nezávislost navrch. Snímek zároveň dokázal zachytit předivo vztahů mezi lidmi kolem stolu, pružné a pevné. Nakláněli se k sobě, jako by právě nadšeně diskutovali. Připomínalo to spíše debatu nad nějakým odborným problémem než společnou večeři nebo oslavu.

Ani jeden z bratranců se nepodobal Šimonovi Abelesovi, jak si ho Ladislav představoval. Chápal, proč mu neodpověděli. Motorka zaparkovaná na prašné cestě i stůl v restauraci působily ještě výmluvnějším dojmem než jejich podoby a výrazy. Co měli společného s podivným příběhem ze sedmnáctého století? Nic. Co od nich čekal? Že mu prozradí, jak Šimon zemřel? Dalo se předpokládat, že se budou držet Lazarovy verze. A kde přesně je Šimon pohřbený, to asi nemohli příbuzní vědět ani tehdy před staletími. A i kdyby se o umístění hrobu někdo z rodiny doslechl, že by si předávali takovou informaci z generace na generaci? Proč by to dělali?

Přesto jim teď napsal další mail. Ve třetí větě se zničehonic pustil do popisu, jak se pro něj příběh Šimona Abelese stal důležitou součástí jeho vlastního života. Málem se zmínil i o svém synovi, ale pak se zarazil. Neznal je. Sentimentalita někoho, kdo s nimi nijak nesouvisí, je možná nedojme. Třeba na ně naopak zapůsobí jako nátlak. Smazal to. Napsal, že by ho zajímalo cokoli, co se o Šimonovi v rodině tradovalo, jakýkoli detail. Tentokrát zprávu formuloval tak, jako by ji posílal někomu, kdo k Šimonu Abelesovi nemá v podstatě žádný vztah. Přelétl ještě jednou několik strohých vět, aby se ujistil, že už v nich není nic navíc.

Odeslal mail na obě adresy, vzápětí objevil novou doručenou zprávu. Když zjistil, že odesilatelkou je Abigail, sevřel dolní ret mezi zuby.

Napsala mu, že si vzpomněla na jeden detail: kdesi v Praze by měl bydlet její příbuzný. Rodina s ním ztratila kontakt za války, kterou přežil z pražského příbuzenstva jako jediný díky tomu, že ho jako dítě ukryli u jeptišek. Stal se z něj prý křesťan. Ladislav přelétl těch několik řádků s lehkým zklamáním. Nemělo smysl vyptávat se dál, v závěru mailu stálo, že o něm Abigail žádné další podrobnosti nezná. O izraelských bratrancích se tentokrát vůbec nezmínila. Ladislav sklapl notebook.

Šimon Abeles 21.

  

Herman s Máří se zastavili před zavřenou fortnou Židovského města, ale pak si tiskař vzpomněl, jak putoval se Šmuelem přes dvorky. Vyzkoušel několik domovních vrat, až jedna povolila, a zamířil s Máří do průjezdu. Připravoval se na to, jak budou šplhat přes ploty; dům měl naštěstí východ i na druhou stranu. Po špičkách vyšli, opatrně za sebou zavřeli vrata. Ačkoli je obklopovala temnota, nemohli si být jisti, jestli je někdo neviditelný nepozoruje z okna. Rychle se ponořili do uliček Židovského města.

Tiskaře se zmocnil pocit, že je v místech, která by měl důvěrně znát, ale přitom je nepoznává. Zmocnila se ho panika podobná lehké závrati. Byl ještě v Rabínské ulici? Nebo zabočil do Hampejské? Zabloudili snad až do Židovské ulice? Potřebovali zamířit Maislovou ke Staroměstskému rynku. Snažil se rozeznat fasády a tvary střech proti nebi, ovšem stěny domů mu splývaly a střechy mu připadaly jedna jako druhá, s arkýři a s vysokými komíny, zakončenými oblouky zděných stříšek, chránícími jejich ústí. Zastavil se. Máří se na něj tázavě podívala; vzal ji za paži a se skloněnou hlavou vykročil. Teprve když se na cestu nesoustředil, podařilo se mu najít směr.

Konečně stál před tím domem, zabušil na dveře, po chvíli se ozvalo zaskřípění okenice a dívčí hlas. „To jsem já, Hirš,“ řekl. Máří znehybněla u protější zdi.

Uslyšel dupot nohou sbíhajících po schodech. Ve tmě před ním se otevřely dveře. Udělal několik tápavých kroků vpřed, poslepu našel Dininu ruku, která se pod jeho dotekem zachvěla.

„Jak jsem vás, mistře, uslyšela, napadlo mě, že je ještě nějaká naděje. Venkoncem nesmyslně. Vím, co se s Löblem stalo, ale stejně…“

Vložil jí do dlaně mince, které odsypal z měšce. Zaraženě poděkovala.

„Oni vám ty peníze vrátili?“

„Odcházím do ciziny,“ vyhnul se Herman odpovědi.

Dina se odmlčela. Věděl, že nemá smysl mluvit ani o důvodech, ani o plánech. Ona zůstane tady, on zmizí ve světě. Ucítil, jak ho Máří zatahala za rukáv. Dina asi uslyšela zašustění oděvu a ucouvla. Okamžik stál mezi nimi, pak se naklonil do tmy a vtiskl Dině polibek na tvář. Ani nepostřehl, kdy se stáhla zpátky; zbyla před ním jen tma, která jako by si na okamžik podržela obrys její postavy. Dveře tiše zapadly. Vzápětí se ozval zvuk kovu narážejícího o kov; Hermanovi chvíli trvalo, než si uvědomil, že se k nim blíží ozbrojenci.

Rozběhli se uličkou. Biřici je zřejmě uslyšeli, protože se pustili za nimi. Mihotání pochodní předběhlo Hermana s Máří a ozářilo hrbolatou dlažbu. Zrychlili, aby znovu zmizeli ve tmě, a Herman brzy ztratil přehled, kam utíkají. Vbíhali s Máří do louží, zakopávali o vyčnívající kameny, naráželi do zdí. Běželi mlčky, zato jejich pronásledovatelé se povzbuzovali výkřiky. Někde bouchly okenice – kdosi neviditelný zjišťoval, co se děje.

Herman odbočil do uličky, kterou vytušil po straně, a do někoho narazil. Měl pocit, že jim biřici odřízli cestu, na okamžik strnul, pak ho zaplavila vlna zoufalé energie. Ohnal se pěstí, ale nezasáhl nic než prázdnotu. Uslyšel klukovský hlas: „To jsem já, Šmuel. Pojďte za mnou.“ Herman hmátl do tmy, našel hubené rameno, druhou rukou sáhl po Máří. Vklouzli do dveří, jak poznali podle rámu. Nechali se vést úzkou chodbou, tápali prsty po její stěně. Sešli po několika schodech a znovu ucítili ve tváři noční vzduch.

„Jděte touhle ulicí, vede k řece. Dostanete se k brance ve hřbitovní zdi. Projděte hřbitovem, cestu k městské bráně už asi znáte.“

„Jak víš, kam máme namířeno?“

„Každý, kdo utíká, se musí dostat z města.“

„Co když bude hřbitovní branka zavřená?“

„Jsem dohodnutý s hrobníkem. Nemyslete si, že jste první, kdo potřebuje v noci zmizet.“

„Jak se ti odvděčím, Šmueli?“

„Radši běžte. Třeba se ještě někdy sejdeme. Ve Vídni, ve Frankfurtu, co já vím?“

„Zachránil jsi nás…“ Herman nevěděl, jak rychle shrnout vše, co by chlapci rád řekl. „Dlužím ti ještě peníze, které jsem ti slíbil, když jsem se vyptával na Šimona.“

„Musíte si pospíšit,“ přerušil ho Šmuel hlasem, který měl být dospělý, ale vyjel mu do výšky.

„Kšeft je kšeft,“ snažil se Herman hovořit věcně, ale nepovedlo se mu to. Rychle zalovil v měšci.

Branka ve zdi hřbitova vrzavě povolila. Náhrobky vypadaly jako postavy shrbené v zármutku. Herman kolem nich procházel s pocitem, že se co nevidět napřímí a postaví se mu do cesty.

Pak se jeden z nich opravdu pohnul. Herman s Máří strnuli. Vrátit se nemohli, za hřbitovní zdí se ozvalo cinkání kovu a výkřiky.

„Jsi to ty, Šmueli?“ zazněl stařecký hlas.

„To jsem já… Hirš.“

„Hirš?“ Ve tmě zajiskřilo křesadlo, roztřásl se plamen svíčky. Žilnatá ruka ji přiblížila k tiskařově tváři.

„Tenhle Hirš,“ zabručel hrobník, jako by Hermana očekával.

„Šmuel nám poradil, kudy se dostat k Vídeňské bráně.“

„Myslel jsem, že biřici pasou po něm,“ poznamenal hrobník a sfoukl svíčku.

„Řemínky vám bohužel vrátit nemůžu,“ vzpomněl si Herman.

„Já vím.“

„Taky mám ještě vaši jarmulku.“

„Třeba ji budete potřebovat. Ne, neděkujte. A nasaďte si ji, než projdeme na druhou stranu.“

Za několik minut Herman pospíchal spolu s Máří k Vídeňské bráně. Teď už procházeli ulicemi křesťanského města. Napadlo ho, že jimi jde nejspíš naposledy. Máří mu nepoložila jedinou otázku, proč do Židovského města zamířili. Jako by mu prostřednictvím svého mlčení chtěla navrhnout, aby všechny své dávné historie nechali za sebou.

Poblíž brány zahlédli ve tmě ještě temnější skvrnu. Pak se nad ní objevil světlejší bod, to když Matěj v sutaně zvedl hlavu. Mlčky se k němu připojili. Matěj vysvětlil vojákovi, že spěchá zaopatřit umírajícího. Muž v přilbě se pohnul, aby zvedl závoru, pak ale ukázal na Hermana a Máří. „A to je kdo?“ zeptal se.

„Příbuzní,“ řekl Matěj, najednou měl zase svůj kolísavý hlas mladíka, který právě přišel z venkova, aby začal studovat v koleji. Voják mlčel, měřil si je pohledem. K otevření brány se neměl. Na dlažbě zarachotil kočár, který zastavil přímo před nimi. Z jeho okénka se vysunula hlava v klobouku.

„Jsem doktor Pavlovský a povolali mě k naléhavému případu mimo Prahu,“ ozval se podstatně sebevědomější hlas, než byl ten Matějův. Voják okamžitě zvedl závoru. Pavlovský dál vyhlížel z kočáru, protože ho zřejmě zaujala skupinka postávající u brány. Herman netušil, jestli ho Pavlovský poznal, ale pochopil to zaváhání jako příležitost. Nejspíš jedinou, kterou mají.

„Pane doktore,“ řekl a nevěděl, jak pokračovat.

„Dobré ráno, mistře,“ odpověděl Pavlovský, tentokrát bez jediné stopy ironie.

„Myslím, že…,“ opatrně pokračoval Herman.

„… že máme společnou cestu, viďte?“

Hlava s kloboukem zmizela uvnitř, dvířka se vzápětí otevřela. Vklouzli dovnitř. Pavlovský ještě jednou vyhlédl, potom zakřičel: „Tak už otevři tu zpropadenou bránu!“ O chvíli později zaduněla na dlažbě průjezdu kopyta a zarachotila kočárová kola.

„Kampak vyrážíte takhle časně, mistře?“ prohodil Pavlovský. Herman konečně uslyšel ten dobře známý ironický podtón. Oddechl si. Doktor pokračoval: „Vlastně to ani nepotřebuju vědět… Je mi jasné, že asi není důležité, kam spěcháte, jako spíše odkud.“

„Zřejmě víte víc než já.“

„Nemyslete si, mistře, já nepatřím k milovníkům soudních procesů. Nemám radost z toho, že se po tom Lazarově a Löblově prý chystá něco podobného. A netěší mě ani vyhlídka na další příkazy, co musí a co nesmí být ve spisech.“

„Jako například v pitevním protokolu?“

„Kam vás můžu svézt?“ zeptal se Pavlovský, jako by otázku pře­slechl. „Jedu do Benešova. Panu starostovi se přitížilo.“

„Tak tedy do Benešova.“

„Nebudu se vás ptát, kam putujete, ale jsem rád, že máme namířeno stejným směrem. A navíc v dámském doprovodu.“

Máří naznačila lehkou úklonu hlavy, kterou si moc nezadala, ale zároveň vzala pána na vědomí. Nedalo se v té chvíli poznat, že není měštka. Herman si uvědomil, že se celé roky dívala s otevřenýma očima kolem sebe. Cítil teplo jejího boku, sebejistotu a energii směřující do budoucnosti.

Herman představil Máří doktora. Až poté si uvědomil, že snad neřekl všechny jeho tituly, ale nezdálo se, že by mu na tom nějak záleželo. Poté představil doktorovi Matěje, a když uviděl, jak Pavlovský zaváhal, dodal, že je to jeho přítel, který jim pomohl při odchodu z města.

Šimon Albrecht 22.

  

Kameníci se v Týnu skláněli nad železnou konstrukcí, sestavenou u sloupu s malbou. Nejspíš si připravují dnešní práci, napadlo ho. Měl dobrý pocit, protože se mu podařilo přijít ještě před devátou. Teprve když Ladislav došel k nim, uvědomil si, že konstrukci rozebírají. „Co to děláte?“ pustil se do nich.

„Kostelník nám řekl, že výzkum končí,“ vysvětlil mu jejich šéf neochotně. „Teďka sklidíme cajk… Aspoň budem dřív doma v teple.“ Nasadil omluvný úsměv, se kterým se kameníci obvykle vytráceli na cigaretu. „Odpoledne má bejt ta demonstrace. Počítám, že do tý doby se v pohodě stihnem spakovat.“

Muži z firmy už měli vybavení uloženo v černých bednách pobitých kovovými lištami a ve stříbřitých kufřících. Rozpačitě se na Ladislava podívali.

„Tenhle výzkum vedu pořád ještě já. A já jsem žádný příkaz k ukončení prací nevydal.“ Přistoupil k nim šéf archeologů, zaslechl Ladislavova poslední slova, ale neřekl nic.

„Dětské ostatky ve třetí kryptě patří dívce. Proč máme pouštět do světa, že jsme našli jedince v odpovídajícím věku, a přitom zatajit jeho pohlaví? Proč předstírat, že to může být Abeles?“

„Já bych si přál, aby se zveřejnily všechny informace. Jenže rozhodující slovo tady mají arcibiskupství s ústavem,“ ozval se konečně archeolog. „Víš přece, pod jakým jsme tlakem. Určitě ti taky každou chvíli volají odněkud z televize, jako mně. Něco jim říct musíme.“

„Pojď se podívat.“ Ladislav ho zavedl ke sloupu s načrtnutým torzem mladíka. Průzkumníci z firmy, kameníci a archeologové je následovali. Tomáš ani kostelník se zatím neukázali. Ladislav vysvětlil, proč si myslí, že pravé místo je tady. Snažil se mluvit rychle a zároveň srozumitelně. Potřeboval, aby pochopili jedinečnost příležitosti, o kterou právě přicházejí.

„Za jak dlouho byste stihli vyvrtat sondu?“ zeptal se zamyšleně šéf archeologů. Muži z firmy se po sobě podívali a místo odpovědi se sehnuli ke svým kufříkům. Také kameníci se sklonili k materiálu, který už měli částečně složený u pilířů. Archeologové se k nim připojili, společně začali znovu spojovat kovová žebra konstrukce. Přinesli bubny s prodlužovačkami, rozzářil se reflektor a náhrobky z červeného mramoru ožily, protože jejich povrchy se rozehrály. Kameníci rychle rozebrali dlaždice, pod kterými se objevila kamenná deska zakrývající vchod do krypty. Vyměnili si napůl spokojené, napůl odhodlané úšklebky.

Šéf archeologů poznamenal: „Tak nakonec budeme muset zvednout pořádný kámen. Teď, když bychom se potřebovali co nejrychleji dostat dovnitř.“

Kameník s vrtačkou nasadil hrot do spáry a podíval se na Ladislava.

„Díky,“ řekl antropolog.

„Ani my nechcem bejt za blbce,“ utrousil chlapík.

Tentokrát všichni sledovali, jak ocel zvolna proniká do štěrbiny mezi deskou a kameny. Nespouštěli z ní pohled, přestože věděli, že v nejbližších desítkách minut se nic dalšího nestane.

„Kolik máme času?“ zeptal se Ladislav.

„Demonstrace začne ve dvě odpoledne,“ odpověděl archeolog.

Muž je kupodivu v rachotu vrtačky slyšel, sjel očima na hodinky na zápěstí, pak se znovu opřel do nástroje. Nezměnil svůj zachmuřený výraz, ale z napětí jeho ramen bylo jasné, s jakou energií se pokouší svůj úkol splnit. I Ladislav zkontroloval čas: bylo už po desáté.

Když do vrtu pronikla sonda s kamerou, za Ladislavem se udělalo těsno. Archeologové s kameníky se mu pokoušeli nahlédnout přes rameno. Na monitoru nejdřív opět panovala tma, pak do ní proniklo světlo, které ozářilo nejprve strop, a konečně začalo vykrajovat přímky a plochy, hrany, obrysy.

„Jsou tam rakve,“ zadrmolil. „Jedna, dvě… celá řada, po obou stranách krypty. Typická rodinná hrobka. Zdají se být v dobré stavu. Uprostřed je volné pole… hmm… s jedinou rakví.“ Ladislav se vzrušeně naklonil k obrazovce. „Je menší. Určitě nepatří dospělému. Hledám ornamenty… Ne, nejsou na ní žádné malby, které by naznačovaly, že jde o nějaké batole nebo o dívku. Já myslím… No, podívejte se sami.“

Ustoupil, zatočila se mu hlava. Zhluboka vdechl ledový vzduch chrámu, uvědomil si přitom, že mu po žebrech teče pot. Ostatní se u přístroje potichu přetlačovali.

Muži z firmy zatím soustředěně vytahovali vodicí tyč kamery.

„Sakra, já jsem se o něco řízl…,“ vyhrkl najednou jeden z nich. „Šlo to skrz rukavici. Jestli se mi dostane do rány nějaké svinstvo tam zdola…,“ řekl s obavou, „ne, moment,“ oddechl si, „jenom jsem se spálil o diodu.“

„Rychle, zvedneme kámen,“ poručil šéf kameníků. Muži přiskočili k desce a zaklekli k jejím spárám.

„Stihnete dostat tu desku nahoru včas?“ zapochyboval archeolog s pohledem na hodinky. Kameníci s tichým klením upevňovali úchyty, pak vzhlédli a jejich mistr skoro okamžitě zalomcoval lany, aby se přesvědčil, jestli drží. Archeologové postávali ve světelném kuželu reflektoru. Ladislav si uvědomil něčí pohled. Od sloupu ho užasle pozoroval Tomáš.

„Máme přece kostel vyklidit,“ ozval se.

„Mysleli jsme, že už budete mít sbaleno,“ dodal kostelník, který se objevil vedle asistenta. Dělníci i archeologové se tvářili, jako by je neslyšeli. Tomáš s kostelníkem se po sobě podívali, otočili se a rychle odešli k bočnímu vchodu, směrem ke kanceláři.

Ladislav neklidně přecházel kolem kameníků. Snažil se pořádně nadechnout, zastavit se, překonat ten pocit, jako by se mu začínala točit hlava. Potřeboval vyklouznout na okamžik ze situace, ve které se ztrácel a která přitom vyžadovala všechno jeho soustředění. Nakonec sáhl do tašky a vylovil z ní knížku.

Pustil jsem se spolu s indiány do stavby nové osady, rozložené kolem návsi s kostelíkem. Od počátku jsem si představoval varhany, které v něm jednou budou. Jakmile se pralesem roznese jejich zvuk, pověrčivost indiánů bude dozajista navždy překonána. Byl jsem ovšem odkázán na příspěvky španělské koruny, jež by na stavbu varhan zdaleka nestačily. Napsal jsem tedy otcům představeným. Vybídli mě k uměřenosti mých přání. Nijak to neumenšilo mé přesvědčení, že jednou se onen nástroj v mé vesnici rozezní.

Pomáhalo mi přesvědčení, že indiáni mě milují. Byl jsem pro ně někdy pánem, někdy otcem. Sami od sebe mi sloužili, tak jako opravdový rodič jsem ovšem musel tišit jejich očekávání, že je za to odměním dárkem.

Tu a tam některé omrzelo, že jim veškerý čas vyplňuje práce a modlitby. Po dvou, po pěti mizeli v pralese. Byla to takřka nesmyslná láska těchto lidí k jejich někdejšímu způsobu života, která činila mou práci tak těžkou. I když měli díky společnému usilování dostatek jídla a přístřeší, tíhli k živoření, jež náleží zvířatům. V lese se znovu octli v bídě, za pokrm měli plody, a přece jim bylo strádání milejší než život v osadě. V takových případech jsem svolal pár zkušených lovců z vesnice, aby je polapili, a já jsem se je pak snažil zasáhnout šípem Boží milosti.

Někdy mě unavovalo odpovídat pořád znovu na stejné otázky. Nechápali, proč museli tak dlouho čekat, aby se dozvěděli o křesťanském Bohu, ač našinec ho zná staletí. Chtěli vědět, proč je na světě bolest, když dobrotivý křesťanský Bůh je všemocný. Vlastně se stále vyptávali, proč je náš Bůh lepší než jejich bozi. Vysvětlovali, že je uctívají odedávna a bojí se jejich pomsty.

Založil jsem hřbitov, jenže stejně jsem se dozvídal, že své blízké sice nesnědli, ale pohřbili je pod podlahou chatrčí. Tehdy jsem se musel stát soudcem. Nezbývalo totiž než je potrestat. Někdy pomohl vlídný přístup, jako třeba ostříhání vlasů, které přineslo postiženému náramný posměch. Abych ukázal, že mým nástrojem je milost, vyhýbal jsem se trestům skutečně citelným. Při těžších proviněních jsem dával přednost uvázání u kůlu na hodinu nebo na dvě. Indiáni je totiž snášejí překvapivě špatně.

Má naděje, že vše se nakonec podaří, mě neopouští. Jistě i proto, že jsem mezi dětmi z vesnice našel chlapce, k němuž jsem obzvlášť přilnul. Pokřtil jsem ho jménem Šimon. Společně jsme hledali vhodné tenké a duté kmínky, jež bychom mohli zbavit jádra. Proč bychom nedokázali postavit varhany sami, jestliže se nám podařilo z ničeho zbudovat vesnici? Cožpak jsou varhany jiného než soubor píšťal? Vyrábět je se podobalo dětské hře, a získal jsem si tak další lásku vesničanů, kteří si společné zábavy cenili.

Kéž by mi byl dopřán čas, abych mohl dokončit své dílo. Doslechl jsem se o vzpourách u okolních kmenů. Snad mě nic podobného nepotká. Jaký by mělo smysl, abych putoval tak daleko a následoval v žalostné smrti Šimona, Lazara i Löbla? Stále na ně myslím, zvláště poté, co jsem zdejšího Šimona takřka přijal za svého. Už nevěřím, že Šimona Abelese zabili Lazar s Löblem. Snad se ve mně milostí Pána probudilo otcovské srdce, které mi naznačuje, co musel Lazar cítit. Šimonův příběh se odehrál jinak, než si všichni myslí… A já už se nikdy nedozvím jak.

Tento dopis dokončuji za úsvitu, před odjezdem obchodníka, který přivezl další dárky pro indiány, a žehnám všem bratřím v české provincii, nevěda, kdy budu mít další příležitost napsat jim o svých osudech.

Příběh zde končil, na protější straně začínaly dopisy jiného jezuity. Ladislav prolistoval knížku, ale žádný jiný Matějův list nenašel. Nahlédl do doslovu, ale ještě než se do něj stačil začíst, zavolali ho ke kryptě.

„Začínáme?“ obrátil se šéf kameníků na Ladislava, nečekal však na jeho souhlas. Zavrčel elektromotor, zavrzaly úchyty, napjatá lana ještě víc zapružila, ze spárů desky vystřelil prach. Kámen se po centimetrech vysunul z lože a vystoupal do vzduchu.

„Jste na řadě,“ prohodil šéf kameníků. Vsunuli Ladislavovi do odkrytého otvoru žebřík a postavili poblíž malý reflektor, aby si ho antropolog mohl vzít s sebou. Ladislav sestoupil po prvních příčlích, pak se opřel loktem o ledovou dlažbu, natáhl se pro reflektor a spustil se do otvoru.

Šimon Abeles 22.

  

Několikrát o sebe zavadili v kočáře koleny, než si každý našel své místo. Herman s Máří měli proti sobě Pavlovského s Matějem. Byli rozmístěni jako figurky v neznámé stolní hře, u níž nikdo nezná pravidla. Intenzivní chvíle na počátku, kdy si toho při představování dokázali několika slovy hodně sdělit, pominula. Nějaký čas cestovali mlčky. Rachocení kol protkané klapotem kopyt bylo monotónní, v brzké hodině by mělo uspávat, ale Herman si uvědomoval napětí, které tady panovalo. Každý z nich jako by měl na rtech nevyslovenou otázku. Mezi záclonkami tu a tam pronikl dovnitř závan svěžího vzduchu, jenž nedokázal změnit atmosféru uvnitř. Herman nakonec nevydržel mlčet.

„Pane doktore, opravdu si myslíte, že Šimona zamordovali Lazar s Löblem?“

„Milý mistře,“ povzdechl si Pavlovský a následovala dlouhá odmlka. „Lékařská věda dokáže poměrně přesně určit příčinu úmrtí. Zlomený obratel jsme vynašli, rána na spánku tam byla také… Existuje ovšem řada možností, jak ta dvě zranění vznikla. Ocitli jsme se naneštěstí pod silným tlakem těch, kteří chtěli prosadit jedinou verzi.“

„A nemohl jste…?“

„Vyloučili jsme otravu, o níž se psalo v anonymním dopise. Nestačilo to, jak víte sám.“

„Já jsem jenom dělal zápis.“

„Viděl jsem, o co se snažíte, a vy jste si zase určitě všiml mých pokusů.“

Herman bojoval s pocity a s myšlenkami, ale nedokázal ze sebe vypravit jediné slovo. Nevěděl, jak dlouho takhle putovali, v mlčení, které se už nikdo neodvažoval přerušit. Do kabiny začalo pronikat svítání. Kola kočáru se znovu rozrachotila na dlažbě, koně se dali do klusu a o chvíli později zastavili.

„Nejste jediný, kdo… musel přestoupit na jinou víru. Pocházím z rodiny protestantského lékaře, po změně poměrů jsem neměl jinou možnost než konvertovat. Pokud jsem chtěl zůstat v zemi, vystudovat a nadále působit na univerzitě. Odpřisáhl jsem věrnost nové víře, zcela jak chtějí… Ovšem vždycky jim budu trochu podezřelý… Proto jsem nemohl udělat víc,“ rychle dodal Pavlovský.

„Pane doktore?“ ozval se tázavě hlas zvenčí. „Zavedu vás k panu starostovi.“

„Svým způsobem vám závidím,“ tiše řekl doktor. „Ačkoli nemám iluze, že jinde by se žilo snáze. Mluvil jste o pitevním protokolu… Víte, sehnali si deset dalších lékařů, kteří protokol podepsali, přestože tělo vůbec nespatřili. I kdybychom se vzepřeli, ničeho bychom nedosáhli. Ničeho, rozumíte?“ Vystoupil z kočáru.

„Odvez je na kraj města, na vídeňskou silnici,“ poručil kočímu. „A ty mě odveď k svému pánovi,“ uslyšeli ještě naposledy jeho hlas, který už opět získal sebevědomý tón.

Herman s Máří a Matějem kráčeli po silnici nejprve zčerstva, skoro běželi. Až když se ujistili, že je nikdo nepronásleduje, zvolnili. Kamínky jim skřípaly pod nohama, vzduch letního rána příjemně chladil tváře. Střechy Benešova brzy nechali za zády.

„Nezahráváš si s ohněm, když putuješ v naší společnosti?“ zeptal se Herman Matěje.

„Mám souhlas řádového generála.“

„Doprovázet uprchlíky před spravedlností ti ale nepřikázal, že ne?“

„Misionář se řídí pokyny svých představených, svou vírou a svědomím… Pokud nemohu názor představených zjistit, musím se rozhodnout sám. Započal jsem zkrátka misii už v Čechách.“

K ránu z nich vyprchaly obavy z pronásledování i vzrušení ze svobody. Začali cítit únavu, báli se ale zabušit na dveře hospody, protože v tak brzkou hodinu by vzbudili podezření. Neznali jméno žádné blízké vesnice, kterou by Matěj mohl vydávat za jejich cíl, a těžko by vysvětlili, že k umírajícímu jdou až z Prahy. Jakmile slunce vystoupilo na obloze výš, zamířili ke stohům na poli.

Herman v rozpacích stanul před svahem zježeným miliony stébel, pak však napodobil Matěje, který si v něm vyhrabal jeskyňku. Vsoukali se s Máří do té své, kde mu položila hlavu na rameno. Upadal do spánku a zase se probouzel, pokaždé si uvědomil, jak přibývá světla a jak se otepluje. K ránu si uvědomil, že dostává hlad, a zavrtal se hlouběji do slámy, jako by ho tak mohl zahnat. V polospánku se ve vzpomínkách ocitl v kuchyni svého domu v Praze a vzápětí si vzpomněl na Šimona a na okamžik, kdy se spolu poprvé najedli.

Herman se tehdy vrátil s chlapcem z tržiště, kde mu koupil oblečení a hračky. I v mihotavém světle voskovic si přečetl překvapení v Mářiných očích. Šimon vypadal v nových křesťanských šatech jako někdo jiný. Zavedl ho do kuchyně, kde se hoch po pár krocích zarazil s pohledem upřeným na stěnu s křížem. Jakpak mu asi říkali u Abelesů, napadlo Hermana. Jeho otec nenazval kříž jinak než _znak_ a pronášel to slovo s opovržením, v němž zvláštním způsobem zaznívaly obavy.

Herman položil Šimonovi ruku na rameno, doprovodil ho k prostřenému stolu. Očekávali, že je Máří obslouží, ta se ale k ničemu neměla. Dokud si Herman neodkašlal.

„Šimon je můj příbuzný,“ řekl. „Domluvil jsem mu studium u jezuitů. Bydlet bude prozatím u nás, než…,“ nechal větu viset ve vzduchu, jako by bylo jasné, co se stane potom. Máří samozřejmě věděla, že Herman žádnou rodinu nemá.

„Aha, takže žádný pomocník,“ podotkla, aby se nedala tak lacino. Neodpověděl. Dál hrál svou roli křesťanského pána a doufal, že Máří se bude chovat jako služka.

Všiml si, že Šimon okukuje hrnce a pekáče na plotně. O křesťanském jídle mu určitě vyprávěli kluci, se kterými si hrál na ulici. Vůni zakázaných pokrmů musel ucítit, kdykoli se ocitl poblíž křesťanských domů. Herman si pamatoval, jak ji sám dychtivě a zároveň podezřívavě vdechoval. Máří mu teď naložila na talíř, naběračka cinkla.

„Je to opravdu…?“ zarazil se Šimon. Herman mu byl vděčný, že svou otázku nedokončil. Muselo mu být jasné, že pokrm není připravený podle židovských předpisů.

Šimon se naklonil k páře stoupající z jídla. Opatrně nasál. Oči se mu dětsky zaleskly jako u stánku s hračkami. Máří sepjala ruce a pomodlila se, Herman snaživě odříkal modlitbu s ní, co nejhlasitěji, aby nepostřehla, že Šimon mlčí. Naštěstí měl v zaujetí jídlem skloněnou hlavu. Váhavě si nabral první sousto, vložil si ho do úst; tvář mu roztáhl blažený úsměv. Herman se neubránil, aby se také neusmál. Jeho rodiče mu odmalička vtloukali do hlavy, co nesmí jíst. Vůně křesťanských pokrmů byla tím lákavější. Herman si jako kluk představoval, co by se stalo, kdyby je přece jenom ochutnal. Vyrašily by mu na rtech boláky? Vypadaly by mu zuby? Uhnil by mu jazyk?

Stalo se, že mu křesťanský chlapec nabídl. Stál před ním s napřaženou dlaní, na níž ležel vanilkový rohlíček. Bavil se tím, jak Herman nemohl odtrhnout od pochoutky oči, ale nedokázal po ní sáhnout. Někdo z Hermanových kamarádů do ruky s rohlíčkem praštil. Cukroví spadlo na zem zaneřáděnou odpadky, kostmi a kusy hadrů na pomezí křesťanských čtvrtí a Židovského města.

Máří se mlčky najedla, pokukovala přitom po Hermanovi a po Šimonovi. Odnesla talíře k peci a naskládala je do škopku. „Napij se,“ přisunul tiskař Šimonovi sklenku vína. Máří věnovala dvojici u stolu ještě poslední, zkoumavý pohled, načež za sebou zavřela dveře.

„Proč jsi utekl?“ zeptal se tiskař Šimona.

„Nemohl jsem to doma vydržet.“

„Vyčítali ti, že se přátelíš s křesťanskými chlapci?“

„To taky, ale…“

„Jaká na tebe byla macecha?“

„Hodná, jenže… starala se hlavně o menší děti. Teď bude mít pacholátko. Pořád se točila kolem ostatních a táta byl věčně ve svém obchodě.“

„Jak se tvářil, když jsi mu řekl, že chceš být křesťanem?“

„Jako by mi vůbec nerozuměl. _To je zlý úmysl… Jak tě mohl napadnout tak zlý úmysl?_ něco podobného mi odpověděl. Nedokázal jsem mu vysvětlit, že nechci nikomu ublížit. Snažil jsem se popsat nádheru té hudby, kterou jsem slyšel v kostele. Proč bych ji měl mít zakázanou? A jestli je tak krásná, proč tady nemůže být pro všechny? Copak neviděl, jak žijeme my a jak křesťané? Neuvědomoval si, s jakou nechutí si nasazuje ten ohavný židovský límec, když musí do křesťanského města?“

„Takže se ti to nepokoušel rozmluvit?“

„Spíš tomu nedokázal uvěřit.“

„Potrestal tě nějak?“

„Pár dní domácího vězení, to nic není. Ale pak… On… Vymyslel, že se odstěhujeme do ciziny. Jak já jsem nechtěl! Když se ukázalo, že Lea čeká dítě, doufal jsem, že tu zůstaneme, a nakonec jsem se dozvěděl, že mám odjet sám! Nedal si to vymluvit, i když jsem ho prosil. Byl bych radši, kdyby mi dal výprask. Ale tu jeho laskavost, se kterou vykoumal něco tak hrozného, jsem nedokázal snést. Zanícený obličej mě příšerně svědil, začal jsem dostávat častěji záchvaty, břicho mě bolelo v jednom kuse… A bylo to pořád horší, všechno!“

Herman věděl, že by měl Šimona povzbudit. Nedokázal se k tomu přimět.

„A… jak to bylo u vás? Vždyť jste musel zažít něco podobného jako já.“

„Víš, můj otec…“ Herman se odmlčel, protože se v něm vzedmula směs výčitek svědomí, stesku a smutku. Šimon ho pátravě pozoroval.

„Můžu si už jít hrát?“ Najednou měl zase dětský výraz, jako by v okamžiku dokázal na minulost zapomenout.

Herman ho odvedl do pracovny, kde se chlapec posadil ke stolu s hračkami. Máří mu připravila v koutě z přikrývek lože, které vypadalo spíš jako hnízdo než jako postel. Bude muset stačit, než se Šimona ujmou jezuiti.

„Netušila jsem, že se dáte na dobročinnost, mistře,“ prohodila Máří posměšně, když se vrátil do kuchyně.

„Zůstane tady jenom krátce.“ Herman se tvářil, že si jejího tónu nevšiml.

„Stejně přišel odtamtud. Musela bych být na obě oči slepá, abych to nepoznala.“

„Nestarej se,“ opáčil tiskař, který se snažil, aby jeho hlas zněl příkře, „a zalígruj dnes dveře na závoru.“

„To dělám vždycky.“

„Tak se přesvědč, jestli opravdu sedí.“

Máří se na něj zkoumavě podívala, ale už se ho na nic nezeptala.

Herman se teď pohnul – ze všech stran na něj zaútočila stébla. Pokoušel se Máří ještě něco vysvětlit, dokončit rozhovor, ale do mozku mu proniklo neúprosné vědomí, kde je. Překulil se, a jak hmatal kolem sebe, dotkl se jejího ramene. Přitulila se k němu, zaplavilo ho teplo jejího těla. Někdejší rozhovor se náhle zdál být dávno dopovězený, zbytečný. Vdechl její vůni, která jako by dokázala oslabit pocit hladu i úzkost, jež ho stále nutila hledat nějaké řešení. Konečně se mu podařilo tvrdě usnout.

Ranní chlad vydržel dost dlouho na to, aby se prospali. Vylezli ven v pozdním dopoledni a vzájemně si obrali stébla z vlasů a ze šatů.

Po poledni došli k zájezdní hospodě, kde v lokále seděli formani. Herman se ujal slova, jako by se jim na trhu pokoušel vnutit knihy. Vysvětlil, že Matěj je jejich příbuzný, kterého vyprovázejí na jeho odchodu do misií. Na korbě mezi zbožím doputovali jednoho večera až k Pražské bráně Vídně.

„Napiš mi,“ poprosil Herman Matěje.

„Abys měl co dávat do letáků?“ odpověděl kněz s náznakem smutného úsměvu.

„Žádné už sázet nebudu.“

Potřásli si rukama. Za okamžik zbyl z důvěrně známé postavy v zaprášené sutaně pouze obrys. Kousek noci, skvrna temnoty, mlhavý stín. Počkali, dokud se nerozplynul ve vzduchu.

Bešonisedovy doporučující dopisy zapůsobily hned v bráně – jakmile voják uviděl, že jsou adresovány ctihodným měšťanům, přestal se vyptávat. Herman s Máří se ubytovali ve stejném hostinci, kde impresor spával na svých obchodních cestách. Uvedli, že jsou manželé, a podle pohledu hostinského zřejmě nevzbudili žádné podezření.

Když po ránu sešli do lokálu, hostinská se pustila s Máří do řeči, jako by se potkaly u kašny. Herman zatím rozprávěl s jejím manželem o obchodech. Sotva se muž dozvěděl, odkud jsou, spustil o Šimonovi, „pražském mučedníčkovi“. „Lidi si tady společně louskali letáky a pili u toho jako nezavření,“ rozehrála se mu v očích příjemná vzpomínka. „Tak ať si brzy přečteme něco pěkného od vás,“ zamrkal na Hermana.

Tiskárna, ve které zkusil štěstí, vypadala docela jako ta Bešonisedova. Hermana zavedli k impresorovi, aniž musel upřesňovat, z jakého důvodu s ním chce mluvit. Pořád ještě mohl být klient, který přináší dlouho očekávanou zakázku, ačkoli podle balíků pěkného papíru naskládaných u zdi tahle dílna nouzi o práci neměla. V oficíně mu hubený, starší muž s okuláry nabídl židli.

Důkladně si přečetl Bešonisedův dopis a utkvěl na Hermanovi pohledem.

„Zkušeného tiskaře potřebujeme. Poptávka po našich tiscích, zvláště po letácích, stoupá. Nerozešel jste se, doufám, se svým předchozím impresorem ve zlém?“

„To by mi asi nedal doporučující dopis, ne?“

„Snad jste si ho nenapsal sám. – Doufám, že nám také nechcete nabídnout žádné ukradené matrice z vaší původní dílny, uloupené rukopisy nebo jiné pochybné zboží.“

„Přináším pouze své znalosti,“ odpověděl Herman.

„Vyzkoušíme si vás,“ konečně se usmál impresor. „První věc, kterou vám svěřím, je náš připravovaný tisk. Velice slibná záležitost. Vzali jsme si za základ český text, ale znáte překlady, mistře, většinou nejsou tak působivé jako originál. Budu vám vděčný, když výsledek prověříte a doplníte. Však jste tu historii musel sledovat z první ruky, ne?“ Hermanovi přeběhl mráz po zádech, nedokázal si ale vymyslet žádnou výmluvu. Impresor mu ukázal sázecí pult, tiskař si podal se všemi v dílně ruce a postavil se k dílu.

Několikrát si přečetl leták o Šimonovi připnutý na tenaklu. Nepřekvapilo ho, když v něm narazil na pasáž o _zrádném konvertovaném židovi Kawkovi, který měl uchovat Šimona u sebe, ale protože dlužil jeho otci Lazarovi prostěradlo a dva zlaté, vydal mu chlapce výměnou za umazání dluhu._ Otec Johann splnil svůj slib, a zřejmě s předstihem, když mohl leták vzniknout tak rychle a vzápětí se dostat do Vídně. Kdo ví, třeba ho sem přivezl právě ten forman, který je vzal s sebou. Herman podvědomě čekal, kdy se dostaví smutek, nejistota a úzkost. Cítil však v sobě jenom podivnou prázdnotu. Opustila ho i touha upravit text podle skutečnosti. Jako by Šimonův příběh zažil někdo jiný. Vzpomněl si na Máří a na účet v hostinci, který poroste každým dnem a který bude třeba zaplatit. Přál si už pouze jedno jediné: aby jeho práce byla dokonalá.

Začal. Děkoval v duchu Bešonisedovi za nekonečné debaty o tom, co na čtenáře zapůsobí. Znal díky nim slova, která zasáhnou lidské srdce, věděl, že každá věta musí čtenáře překvapit a ta poslední že musí vypadat jako otázka – aby si koupili další leták. Sázel litery, nechal si přinést štočky s ilustracemi. Už si věřil, že skončí nezvykle rychle a výsledek bude nadprůměrný. Impresor nad sazbou uznale pokýval hlavou. Zeptal se na jedinou věc: „A řekněte mi, mistře, jméno Kawka je v Praze zcela obvyklé, že?“

„Naprosto,“ potvrdil mu Herman klidně.

„To jsem chtěl slyšet.“

Teprve když v hostinci řekl Máří, jak pochodil, ucítil něco jako radost. Hned odpoledne začali obcházet domy vhodné k pronájmu, které jim doporučila žena hostinského. Pro Hermana bylo těžké chovat se k Máří jako k manželce. Tedy kráčet vedle ní lhostejně po ulici, jako by se smrtelně nudil, protože většina mužů si vedla právě takhle. Máří si zase musela vymyslet zkazky o Hermanových nesmyslných názorech, hloupých poznámkách a úmorných nárocích, aby je dala k lepšímu mezi ženami provázejícími je po domech. Podezření nepotřebuje důkazy, jak oba věděli.

Šimon Albrecht 23.

  

Do chrámu pronikl hlas z megafonu, kterému nebylo rozumět, protože se ztrácel v několikanásobné ozvěně. Ladislav vyhlédl z krypty, a když uviděl výrazy kameníků, vylezl z ní a zamířil k chrámovým vratům.

V průchodu k náměstí spatřil řetězec mužů, stojící k němu zády. Někteří měli dlouhé tmavé kabáty, jiní sportovní bundy. Zahlédl klobouky i čepice. Drželi se tak blízko u sebe, až se dotýkali rameny. Ladislav si vzpomněl, že židovská obec vyzvala své _fyzicky zdatné členy a příznivce_, aby přišli bránit chrám před Bází. Tak přece se rozhoupali, pomyslel si se zadostiučiněním a zamířil k nim. „Promiňte,“ špitl do zad před sebou.

„Ale pane doktore,“ usmál se na něj mladík, ve kterém poznal Matyáše Málka. „Vidíte, co jsme vám říkali? Kdybyste byl trochu vstřícnější, možná jsme se tady nemuseli setkat za těchto okolností…“

Ladislav pokrčil rameny. Málek mu uhnul, muž na druhé straně zkopíroval jeho pohyb.

Kasejovický stál na stupních Husova pomníku a podsaditý chlapík v černém bombru mu držel megafon.

„Šimon Abeles není žádná zapomenutá figura. Stal se obětí boje, který začal už před staletími a trvá dodnes. Na jedné straně jsou lidi jako vy nebo já – na druhé jsou ti nahoře. A proč jsou nahoře? Protože mají peníze. Jak je získali? Myslíte, že zbohatli poctivou prací? Vy sami víte moc dobře, jestli je to u nás možné. Před staletími dřeli lidi lichváři, dneska se z nich stali kapitalisti. Nemusím vám vysvětlovat, že jako z udělání pořád patří k jedné etnické skupině. Nebudu ji jmenovat, aby ochránci lidských práv nezačali kvičet. Pak tady máme ještě další skupinu. To jsou ti, kdo nikdy nepracovali a pracovat nebudou. Není jim hanba žít z dávek, na které vyděláváme my všichni. Zase nemusím říkat, koho myslím. Vy mi rozumíte. Vy víte, proti komu se musíme postavit, jestli si máme uhájit svůj způsob života, své ženy a děti a svou zemi.“

Ladislav se zadíval na účastníky shromáždění. Spojovalo je to, že vypadali celkem obyčejně. Návštěvníci supermarketu venku na parkovišti nebo cestující na nádraží by dělali zhruba stejný dojem. Ladislav pozoroval ty sportovní bundy i kabáty, čepice, tváře s vousy i bez, muže a ženy, často středního věku. Neměl před sebou žádný hlouček radikální mládeže. Pokusil se objevit nějaké skinheady. Jestli tu byli, ztráceli se mezi většinou.

„Šimon Abeles je bojovníkem za naši věc,“ pokračoval Kasejovický. „Dokázal, že není rozhodující, v jaké rodině se narodíte. Záleží přece jedině na tom, co se sebou dokážete udělat. Příběh Šimona Abelese nám říká, že když se jeden snaží, může se stát součástí většiny. A tedy že boj za práva menšin je jenom jedno velké pokrytectví. Kdyby chtěli a kdyby pro to něco dělali, mohli by být jako my všichni, no ne? Když na něco takového stačil malý kluk někdy v sedmnáctém století… Všichni rodiče, kteří žijí z dávek pobíraných na své početné děti, by se měli stydět! Šimon Abeles ukázal, že to jde jinak. Dlužíme mu úctu. Právě proto musí výzkum v Týnském chrámu pokračovat. Jen ať se ukáže, že ho úkladně zavraždili jeho vlastní rodiče. Ano, takhle ve skutečnosti vypadá rodinný život téhle etnické skupiny, rodinný život, o kterém se vykládají legendy. Kdo se bojí pravdy? My ne. To naši protivníci chtějí zamaskovat skutečnost.“

Ladislav zahlédl řadu policejních těžkooděnců v ústí Pařížské třídy. Co si asi mysleli o slovech Kasejovického? Jako by s nimi souhlasili, ale možná ten dojem dělala jenom jejich sevřená, nehybná formace.

„Není symbolické, že hrob Šimona Abelese je v Týnském chrámu, významném místě naší historie?“ naléhal Kasejovický. „Naše tradice je křesťanská, to nemůže nikdo popřít. Právě proto půjdeme do kostela a Šimonovu rakev ochráníme. Na židovském hřbitově v žádném případě neskončí. A běda tomu, kdo se nám postaví do cesty! Za národ!“ zavelel šéf Báze a sestoupil mezi pořízky, kteří se kolem něj semkli. Za bázisty se vynořilo popelářské auto, pomalu se rozjelo davem, chlapi v bombrech mu začali dělat uličku. Zastavilo u Kasejovického. Neohrabaně se vyhoupl na stupátko, kožený kabát se mu napjal v ramenou, a přidržel se rámu dveří se staženým sklem. Mávl k chrámu, auto se rozjelo. Ladislav zachytil v řadě těžkooděnců náhlý pohyb, jako by se připravovali ke splnění nějakého rozkazu.

Vyrazil nazpátek. Před řadou obránců se marně pokusil najít Málka, protože tušil, že ho nemusejí pustit zpátky. Jak tam stáli v řadě, jejich tváře mu začaly splývat. Váhal, jestli jim má vysvětlit, proč potřebuje do chrámu. Možná se dívají na jeho výzkum jako na znesvěcení hrobu, které způsobilo současnou situaci. Stál mlčky před nimi a oni se dívali za něj, tam, odkud se blížila Báze. Náhle rozeznal známou tvář. Ty brýle s moderními obroučkami, nad nimiž čněla střecha starého klobouku, si nemohl s nikým splést. Přistoupil k Josefovi s udiveným výrazem, který asi zapůsobil jako otázka.

„I v počítačové hře si musíte vybrat stranu,“ pokrčil mladík rameny. „Zároveň nepopírám, že se dobře bavím. Konečně jsme pronikli do systému, co říkáte?“

Náhle řadu zezadu rozrazila skupinka v montérkách a v pracovních kombinézách, muži z průzkumné firmy s kameníky vtáhli Ladislava dovnitř.

„Až tohle všechno skončí, dáme si tu dvojku bílého, co říkáte?“ uslyšel ještě Josefův napůl ironický hlas.

„Manželka mi volala na mobil,“ vysvětloval mu kamenický mistr, zatímco spěchali chrámovou lodí. „Prej bylo teďka v televizi, že se chystá nějaká mela. Tak jsme si pro vás radši došli. Musíme už fakt skončit,“ dodal s nevyřčenou prosbou v hlase.

„Nejdřív slezu do krypty. Ať se do té dětské rakve stihnu aspoň podívat,“ rozhodl Ladislav. „Na mou zodpovědnost, samozřejmě.“

Šéf kameníků pochybovačně pokrčil rameny, rozhlédl se po svých dělnících, kteří ho pozorovali. „Složte všechno kromě konstrukce,“ nařídil konečně.

„Láďo, neblbni,“ ozval se vedoucí archeologů.

„Opravdu nechápeš, že tuhle příležitost si prostě nemůžeme nechat ujít?“ obrátil se na něj Ladislav.

Ještě než mu archeolog stačil odpovědět, sestoupil po několika příčlích žebříku. Teprve když už byl většinou těla uvnitř, hmátl po reflektoru. Světlo přejelo po pohupující se spodní straně náhrobního kamene, který mu visel nad hlavou.

Než zcela zmizel v kryptě, zahlédl, jak se z přítmí chrámu vynořil otec Brušák. Ladislav očekával, že se bude snažit výzkum okamžitě zastavit. Kněz ale zběžně přejel očima po Ladislavovi v otvoru, po konstrukci a po kameni, jako by si ověřoval, jestli je všechno, jak má, a přikázal: „Honem. Pokračujte.“

Od vstupu do chrámu se k nim donesla změť hádajících se hlasů, rozezlených výkřiků, podbarvených hučením silného motoru. Řev zesílil a náhle se uvnitř ocitlo bojující klubko. Ladislav vyhlédl přes okraj otvoru. Nad hlavami postav se míhaly kusy kabelů, baseballové pálky a násady. Zaslechl dopadající rány, výkřiky bolesti a vzteku. Vzápětí slezl do krypty. Ještě než sestoupil na podlahu, žebřík se znovu rozechvěl. S překvapením poznal Moniku, která po příčlích skoro sjela a dole přiskočila k dětské rakvi.

„Je to tahle? Pojď ji honem otevřít!“ poručila mu.

Ryk zesílil, na dlažbě chrámu se rozduněly boty, ozvěna zkreslovala hlasy, které vykřikovaly jakési požadavky. Novinářka vytrhla z brašny fotoaparát a namířila ho na rakev. „Dělej!“ naléhala s očima upřenýma na monitor přístroje. Ladislav vzal zkusmo za víko a pak pořádně zabral, netrpělivost ho ovládla stejně jako Moniku. Zaprášené dřevo zapraštělo a povolilo.

„Tati, okamžitě vylez!“ zavolal někdo shora. Poznal ten hlas ještě dřív, než si připustil, kdo to může být, a srdce mu poskočilo. Strnul.

„Dělej!“ vykřikla Monika.

Ladislav jako ve snách stáhl víko z rakve a položil ho přes ve­dlejší truhly.

„Tati, pomoc!“ vykřikl Šimon, ještě než se antropolog stačil podívat dovnitř. Ladislav přiskočil k otvoru a vylezl nahoru. Ocitl se uprostřed nohou bojujícího davu. O něco výš se napřahovaly pěsti a dopadaly rány, míhaly se zkrvavené obličeje, rozcuchané vlasy a natržené rukávy. Rváči začali narážet do konstrukce, až se kámen rozhoupal. Všiml si chlapíka, který se postavil k pilíři, druhý mu vyšplhal na ramena. Přidržel se náhrobku Čabelického a natáhl se po jeho kyrysu. Ladislav se rozhlédl, ale Šimona nikde neviděl.

„Moniko, musíš okamžitě ven!“ zaječel zpátky do krypty. Z podzemí vytrysklo bílé světlo fotografického blesku, znovu, v rychlém sledu ještě několikrát. Vzápětí o něj někdo zakopl a Ladislav se ve snaze udržet rovnováhu zachytil kamene, který se rozhoupal. Zaslechl Šimonův vyděšený hlas a konečně syna zahlédl, na všech čtyřech mezi nohama rváčů. Vymrštil se z krypty, chytil ho za paži a pak už jenom strkal a kopal do těl kolem sebe, aby se s ním probojoval ven. S vehemencí, o které nevěděl, že je jí schopen. Připadal si, jako by se oba topili a pokoušeli se vyplavat na hladinu. Když se ocitli v boční lodi, rozbolela ho žebra, ale snažil se to nevnímat. Mezi přelévajícími se skvrnami tváří a oděvů zahlédl chlapíka, který si už stačil narazit na hlavu Čabelického přilbu a rozmáchnout se do vzduchu mečem. Další se skláněl nad řemínky kyrysu.

Šimon se rozběhl. „Tudy, tati!“ zavolal, teď to byl on, kdo určoval, kam oba zamíří. Dostali se k bočnímu vchodu. Šimon ignoroval nápis NO EXIT na oboustranných dveřích s dřevěnou mřížkou a zatáhl za ně, naštěstí nebyly zamčené a plné dveře za nimi také ne. Ladislav se na prahu otočil. Rozkymácená kovová konstrukce se právě zhroutila, jako by byla z umělé hmoty, vzápětí se ozvalo zadunění kamene. Chtěl se vrátit, ale Šimon ho odtáhl z chrámu.

Vyběhli na dvoreček, kde Ladislava překvapilo nebe ve výřezu střech nad nimi. Bylo neskutečně klidné, neuvěřitelně tiché. Vřítili se do průjezdu, na jehož konci Šimon trhl dveřmi vedoucími na ulici. Ladislav vyšel ven, ale pak se zastavil. Hlavou mu proběhlo, co se asi děje v chrámu, a něco ho nutilo, aby se tam vrátil. Otočil se, díval se teď na dřevořezbu chlapecké tváře, která zdobila střed vrat. Jejich plocha byla tmavá, ale obličej s vlasy vlnícími se nad čelem a s překvapenými ústy žlutě svítil. Zřejmě ho nezatřeli tmavým lakem a původní barva dřeva zůstala zachovaná. Vyřezaný chlapec se zaraženě díval kamsi vlevo a za hlavou mu vykukovala péra, která Ladislavovi připomněla dětskou čelenku, již synovi kdysi koupil. Pak si uvědomil, co vidí; tvář anděla s křídly. Chlapeckého anděla. Andílka.

Šimon vykřikl: „Bacha, tati, jdou sem!“

Ladislav se otočil, naklonil se přes práh a uviděl, jak z Celetné ulice přibíhá skupina mužů. Zahlédl jejich zdvižené pěsti, které se kovově zaleskly. Chytil syna za předloktí, vyběhli ze dveří, ty za nimi s prásknutím zapadly, odbočili vlevo a po několika desítkách metrů vpravo do Týnského dvora. Teprve tam se Ladislav dokázal nadechnout. Zároveň pochopil, že muži měli nasazené boxery. Znovu zrychlili.

„Přibrzdíme, jinak budeme nápadní,“ sykl Ladislav, jakmile vyběhli z Týnského dvora druhou stranou a málem vrazili do skupiny turistů, která procházela kolem ke svatojakubskému chrámu. Jejich průvodce už stál před ním a ukazoval vzhůru, na průčelí překypující sochami. Zpomalili, zamířili k náměstí Republiky a při chůzi se snažili popadnout dech.

„Ty máš za sebou nějakej agentskej výcvik?“ zeptal se ho Šimon.

Ladislav po synovi sáhl a přitiskl ho k sobě.

„Nelep se na mě, tati.“

„Šimone, já jsem tak rád, že…“

„Nech si to někam pod střechu, ty svoje srdceryvný výlevy, jo?“

Ladislav se musel usmát.

Přešli přes náměstí a zamířili na Poříčí. Když se ocitli před Imperialem, Ladislav podržel Šimonovi skleněné dveře a oddechl si, když za nimi hladce zapadly. Beze spěchu se usadili ke stolu. Teď už by nás nikdo nerozeznal od běžných hostů, zadoufal Ladislav a přitom si uvědomil, že je možná nikdo nepronásleduje.

„Kdes byl celou dobu?“ zeptal se daleko naléhavěji, než chtěl.

Šimon zvážněl, začal se probírat nápojovým lístkem.

„U kámoše. Tati…“

„Proč jste mi nic neřekli?“ Ladislav ucítil, jak mu tuhnou rysy. Snažil se, aby nezněl útočně, ale věděl, že se mu to nedaří.

„Tati. Prosím tě. Ať to neskončí jako předtím,“ odpověděl tiše Šimon.

Ladislav se prudce nadechl, ale mlčel.

Objednali si. Šimon si dal espresso, Ladislav se mlčky podivil, ale uvědomil si, že syn už má na kávu věk, a mechanicky si objednal horkou čokoládu.

„Ty tvoje chutě,“ usmál se Šimon. Napětí se tím trochu oblomilo. Oba věděli, o čem si teď musí promluvit.

„Tenkrát, jak jsi mi dal tu facku…,“ začal Šimon se skloněnou hlavou.

„Šimone, myslel jsem na to mockrát. Já… Já nechtěl, ale…“

Ladislav si vybavil to, na co se pokoušel celou dobu zapomenout. To, co chtěl pohřbít v paměti ještě hlouběji než ten okamžik, kdy pod dlaní ucítil synovu teplou pleť. Šimon na okamžik strnul. Na obličeji se mu objevila červená skvrna, ale nesáhl si na ni, jako by nevěřil, co se právě stalo. A možná právě ten okamžik rozhodl. Ladislav se už v tu chvíli styděl, a právě proto dostal ještě větší vztek.

„Ty jsi pitomej jako ta tvoje máma! Zblbnul jsi z her, jako ona z toho chlapa!“

Nikdy na Mary před Šimonem nenadával. Snažil se zůstat nad věcí, byla to součást nevyřčené dohody s exmanželkou. Teď to ale bylo venku. A to byl ten okamžik, kdy se syn prudce otočil, v předsíni rychle vklouzl do bot a s kabátem v ruce se rozběhl po schodech dolů. Domovní dveře s třísknutím zapadly do rámu. Kdyby se Ladislav podíval z okna, mohl zahlédnout, jakým směrem Šimon míří. Zůstal nehybně stát, jako by se s pocitem vzteku a zároveň studu snažil někoho potrestat, asi sebe.

„Taky jsem se choval jako pitomec,“ přerušil ho syn s pohledem upřeným na espresso, které před něj číšník postavil. „Máma ti chtěla říct, že jsem v bezpečí. Jenže pak začaly vycházet ty články v novinách. Bála se, že by kolem nás šmejdili novináři a že by se psalo o ní, o tobě a o mně… Radši jsem zdrhnul na chatu, kámoš sbalil rodičům klíče.“

„A… to jsi byl celou tu dobu na chatě?“

„Měli tam wifinu. Ty si mě z Battle Church fakt nepamatuješ? Musel jsem si tě vzít trochu na starost. Když jsem viděl, jak jsi zastřelil člověka ze svýho týmu, bylo mi jasný…“

„Máma věděla, kde jsi?“

„… že beze mě jsi ztracenej. – No, občas jsem jí poslal ze skypu esemesku… jenom že jsem v pořádku, bez podrobností. Nezlob se na mě, prosím tě.“

„Omluvit bych se měl spíš já.“

„Pak jsem se dočetl na netu, co se dneska chystá.“

„Hele, díky, že…“

„Taky díky. – Tak co teď?“ Šimon se pokusil o bezstarostný tón, docela úspěšně. Ladislav natáhl ruku, položil ji na hřbet synovy pravice. Šimon to na chvíli strpěl.

„Musím si promluvit s mámou,“ řekl Ladislav.

„Nebudeš se s ní, doufám, hádat?“

„Kdepak. Co tě napadá. Vždyť my spolu mluvíme celkem normálně. A taky oznámím policajtům, že jsi na světě.“

„Ale…“

„Nemůžeme se tvářit, že jsi pořád ještě nezvěstný.“

Ladislav našel na mobilu Jirsovo číslo. Kapitán hovor přijal, ale místo jeho hlasu uslyšel výkřiky, dupot nohou a rachot, jako by se kolem řítily kusy nábytku.

„Šimon se našel,“ oznámil Ladislav do té vřavy.

„Kdo volá?“ uslyšel kapitánův rozčilený hlas. „Jsem u zásahu. Počkejte… pane doktore?“

„Šimon je na světě!“

„Výborně. Můžete přijít do Týna? Potřebujeme identifikovat vaše lidi, abychom je oddělili od výtržníků.“

„Monika!“ vyskočil Ladislav od stolku. Podíval se na Šimona.

„Neboj, tati. Budu u mámy.“

„A co když tě někde zastaví policajti? Pořád po tobě pátrají…“

Šimon si místo odpovědi navlékl kapuci, takže z něj Ladislav viděl už jenom úsměv. Okamžitě se proměnil v teenagera, kterého si na ulici nikdo nevšimne, protože vypadá jako všichni ostatní. Vzápětí vytáhl mobil a Ladislavův telefon začal vyzvánět.

„Moje číslo máš jako nepřijatej hovor. Přijď potom k mámě, jo?“

Syn se vztyčil, Ladislav vstal také. Když chlapec vyklouzl zpoza stolu, otec intuitivně zvedl ruku a položil mu ji na rameno. Syn se k němu přitulil jako kdysi, nešťouchl mu však hlavou do břicha, ale narazil ramenem do ramene a pak otce neohrabaně objal.

Šimon vyklouzl z kavárny, Ladislav uviděl, jak se mihl za výlohou, a okamžitě se mu po něm nesmyslně zastesklo. Podíval se na žluté mozaiky na stropě, připadaly mu teď nabité energií. Jako by byly součástí výzdoby plaveckého bazénu, která se mu rozzářila před očima díky endorfinům vyplaveným v mozku během prvních deseti minut plavání. Nechal číšníkovi spropitné skoro tak vysoké, jako byl účet. Rozběhl se po Poříčí k Týnu. Po pár metrech zpomalil; klusal teď pozvolným, pravidelným tempem, kterým bezpečně doběhne až k cíli.

Najednou měl pocit, jako by znovu vklouzl do svého vlastního těla. Zbavil se té podivné strnulosti a nejistoty, která ho svazovala v minulých dnech. Zhluboka dýchal, cítil, jak mu pravidelně buší srdce a svaly v těle se napínají. Chodci mu uhýbali z cesty, jako by věděli, že má před sebou důležitý cíl.

Šimon Abeles 23.

  

Když Herman našel v tiskárně na sázecím pultě dopis, na němž bylo úhledně vyvedeno _mistr Herman, tiskař_, jeho prvním pocitem byl úlek. V hlavě se mu začal rozpínat prázdný prostor. Přešlápl z nohy na nohu. Potěžkal dopis v ruce, váhal s jeho otevřením. Kdokoli by ho potřeboval ve Vídni oslovit, poslal by jednoduše poslíčka se vzkazem. Konečně dopis rozpečetil, uvnitř našel ušmudlanou obálku, roztrhl ji a uviděl oslovení: _Drahý Hermane._

Večer položil psaní na stůl před Máří. Přečetli si je několikrát, vzápětí si uvědomili, jak rádi by Matějovi popsali svůj život ve Vídni. Seděli za stolem a mladý kněz jim bolestně scházel, jak si oba uvědomovali. Neexistoval však způsob, jak by mu mohli svou odpověď doručit.

Matěj posílal své listy po obchodnících, kteří projížděli jeho vesnicí. Dopisy přicházely s dlouhými prodlevami, ve zvarhánkovatělých obálkách, jako by je někdo pronesl lijákem nebo zachránil z převržené loďky, a pak je vysušilo planoucí slunce. Nesly na sobě otisky špinavých prstů, šmouhy popela a kapky vosku. Když k nim Herman přičichl, ucítil pach kouře a potu spolu s dráždivě sladkými vůněmi, povědomými a neznámými zároveň. Matěj musel mít mezi vídeňskými jezuity přítele, jehož prostřednictvím dopisy doručoval. Nejspíš spolu se zprávami, které misionáři posílali do kolejí v Evropě.

Herman se začal vyptávat obchodníků, jestli někdo z nich neobchoduje s Amerikou. Předstíral, že jedná za svou tiskárnu, a brzy našel několik partnerů, které zaujala představa knižního exportu do zámoří. Když se nakonec svěřil s rozpracovaným plánem impresorovi, jeho tvář za okuláry ještě víc zvážněla, což bylo na rozdíl od Bešoniseda dobré znamení. Tiskárna nakonec skutečně získala od obchodníků objednávku na zásilku náboženských knih určených pro Maraňon.

Herman věděl, že nemůže do jedné z nich vložit dopis a spoléhat na to, že se dostane k Matějovi. Několik dní přemýšlel, až ho konečně napadlo, jak poslat Matějovi prostřednictvím zásilky zprávu, kterou pochopí jenom on. Postavil se ke kase. Nepotřeboval žádný návrh textu, sázel z hlavy, jako by měl budoucí leták před očima.

Truchlíme nad Šimonem Abelesem, mučedníkem  
z Prahy, a nad osudem, který ho tak brzy odvedl  
ze světa do studeného hrobu.  
Kéž by se jeho příběh odehrál jinak,  
a především, kéž by bylo snazší poslechnout hlas  
svého nitra, když vybízí ke změně toho, v co jsme  
dosud věřili.  
A kéž by se nebylo nutno rozžehnat se zároveň  
s celým předchozím životem.  
Zisk je vždy ztráta. Pro ono vzdálené musíme  
zapomenout na to blízké…

Pak se vypravil do židovské čtvrti, poprvé za svého pobytu ve Vídni. Procházel se po ulicích jako zvědavý cizinec, přitom zkoumavě pozoroval okolí. Konečně uviděl kluka přibližně v Šimonově věku, který mu byl trochu podobný, a především měl jeho jiskru v očích. Tu směs nejistoty, dychtivosti a nadšení pro něco nového, co na něho čeká, možná až za hranicí Židovského města. Zahlédl ho, jak vbíhá do domovních vrat. Zavolal, a když se nic nedělo, pískl na prsty. Hoch byl okamžitě zpátky.

„Chceš si něco málo vydělat?“ vyhrkl Herman. Chlapec rychle přikývl, přesně jak Herman očekával. Odvedl chlapce do tiskárny a posadil ho před řezbáře štočků. Mohl se spolehnout na jeho umění. Vladaři, šlechtici a úředníci se na obrázcích z vídeňské tiskárny dali rozpoznat, Vídeň se podobala sama sobě, a ne anonymnímu městskému pozadí, mezi apoštoly se v náboženských knihách objevovala buď tvář impresora, nebo klienta, který si tisk objednal.

Řezbář se naklonil kupředu, aby si hocha pořádně prohlédl, ten polekaně uhnul očima. První opravdový portrét Šimona začal vznikat. Jakmile řezbář skončil, chlapec natáhl ruku, na štoček se ani nepodíval, a s penězi v pěsti vyběhl ze dveří.

Impresor si Hermanův návrh udiveně prohlédl. „Upřímně řečeno, mistře, nejlíp jdou na odbyt letáky jiného druhu. Bývá v nich víc přídavných jmen. Proč tam nedat _Žalostně truchlíme nad nešťastným Šimonem Abelesem, ubohým mučedníčkem…_?“

„Výnos získáme z něčeho jiného než z prodeje. Vložíme leták do všech knih, které pošleme na Maraňon. A zaplatit si za něj necháme v celkové ceně.“

„Překvapujete mě, mistře. Netušil jsem, že máte takového obchodního ducha, a doufám, že nám nikdo nevyčte jisté překročení kalkulace. No ale vzhledem k tomu, že na zakázce máte největší zásluhu vy – souhlasím.“

Herman se při tisku postavil za pomocníky. Dohlédl na to, aby použili tvrdší papír, který něco vydrží. Když míchali tiskařskou barvu, přiměl je, aby v ní bylo hodně sazí, což zabrání rozpití textu, pokud by se leták namočil. Při nanášení barvy koženými válci na sazbu sledoval každý pomocníkův pohyb. Šimonův portrét musel být dokonale ostrý. Hotový leták vzal opatrně do prstů, prohlédl si ho z různých úhlů, ale už když ho zvedal k očím, o výsledku nepochyboval. Večer ho položil před Máří, která se rozplakala.

Vídeňské ulice byly v únoru stejně mrazivé jako ty pražské. Odlišné nápisy, odlišné krámy, odlišná vůně ve vzduchu však Hermana ujišťovala, že se mu podařilo nechat Prahu za zády. Vzpomínky na Šimonův příběh i na to, co znamenal pro lidi kolem něj, postupně ztratily naléhavost.

Impresor si Hermana jednoho dne zavolal a podíval se na něj přes své okuláry. „Máme nové téma,“ podal mu několik letáků. V němčině, francouzštině a italštině vyprávěly příběhy misionářů v Americe.

„Lidé se začali ptát, kdy něco podobného vytiskneme i my,“ dodal. „Život mezi divochy jim připadá jako dobrodružství. Rytíři, korzáři ani lupiči už nikoho neinteresujou. Vezměte si za základ německý tisk a dejte dohromady naši verzi. Divil bych se, kdyby se celý náklad neprodal během několika dní.“ Oproti Bešonisedovi nasazoval při svých obchodních úvahách zdrženlivý tón, s náznakem úsměvu. Hermanovi trochu připomínal doktora Pavlovského.

Tiskař položil letáky na sázecí pult. Porovnal je, aby zjistil, co v jiných dílnách v textu zdůraznili a jak vše doplnili ilustracemi. Odhadl výšku písma, pouvažoval nad délkou řádek. Ve Vídni měl příležitost experimentovat s různými formáty, impresor se mu navíc svěřoval, jaký leták se prodával nejlépe. Postupně Hermana zasvěcoval do dalších podrobností týkajících se podniku a tiskař tušil, co přijde. Jednoho dne mu nejspíš nabídne, aby se na tiskárně podílel i finančně a stal se jeho partnerem. Věděl, že neodmítne. V jeho novém životě s Máří nebylo místo pro neúspěch a zakázka knih pro Maraňon jeho naděje jenom posílila.

Začetl se do textu, narazil na jméno a rychle se podíval stranou. Dalším pohledem si ověřil, že vidí dobře. Nemohl se nadechnout, nuceně si odkašlal, ačkoli ho nic nedráždilo. Přejel prsty po hraně pultu, jako by si chtěl ověřit, jestli je stále ještě přímá. Někde v něm se otevřela prázdnota, jako díra, do níž se začal propadat, přestože pevně stál na prknech tiskárny. Znovu četl řádek za řádkem, jako by v nich hledal chybu. Předponu, která obrátí smysl textu.

Vzpoura domorodců na Maraňonu učinila z otce Matieye, misionáře původem z Čech, mučedníka, budiž vůle Boží pochválena.

Když indiáni jednoho ze sousedních kmenů ovládli svou vesnici, dorazili do Matieyovy osady ozbrojeni meči. Varovali její obyvatele, aby se nepokusili otci pomoci. Nejde jim o jejich život ani o majetek, nýbrž jen o to, aby se všichni vrátili ke svým původním bohům. Vesničané nechali zvůli vzbouřenců průchod, ba někteří se přidali. S ochotou se jim podvolil i chlapec, který byl sluhou nebohého otce. Vydal se za ním a namluvil mu, že příchozí potřebují jeho duchovní radu. Otec je tedy očekával s vlídným úsměvem, nepřekvapen jejich množstvím.

Přišli k němu, hodili mu smyčku na krk a smýkli s ním o zem. Usekali mu ruce a nohy, nakonec oddělili hlavu. Celou vraždu pak zakončili slavnostní střelbou z pistolí a ničením veškerých památek na mučedníka.

Rozlámali v kostele varhany, které otec rozestavěl, a budovu zapálili. Pak se vytratili do pralesa. Ničemní Portugalci se jim zajisté odměnili náčiním a dárky, jimiž si kupují jejich prodejné duše, neboť je chtějí odlákat od španělské koruny. Smrt misionáře je výsledkem žalostné nesvornosti mezi křesťany, tím bolestnější, že Portugalci sdílejí se Španěly katolické vyznání. Útěchou může být jen otcova mučednická smrt, která ho pro větší slávu víry jistě zavede na nebesa.

Jaká zaostalost panuje v těch končinách a jak záslužné je konání otců jezuitů, již přinášejí nebohým divochům lásku, moudrost a štěstí! Čtenář si snad pomyslí, že si to ty vzpurné hlavy nezaslouží, ale nepochybujme o úradku Páně. Otec Matiey byl vojákem armády, jež napomáhá uskutečnit Boží záměr.

Trestná výprava nenalezla otcovo tělo, vzhledem ke svým barbarským obyčejům s ním indiáni nejspíš naložili ohavně. Nenašly se ani jeho šaty, jichž měl ostatně nemnoho. Jedinou vzpomínkou na otce zůstává kniha nalezená v indiánské chatrči, kterou Matiey musel dostat nedávno. Divochy upoutala, protože nejspíš doufali, že ji později úspěšně vymění za zboží. Teď se stala důkazem jejich ohavného činu. Obsahovala i leták s příběhem pražského mučedníka Šimona Abelese. S jeho jménem na rtech vojáci ztrestali vzbouřené indiány smrtí.

Šimon Albrecht 24.

  

U bočního vchodu do kostela z Celetné ulice, kam Ladislav dospěl, když proběhl Týnským dvorem, narazil na řadu policejních těžkooděnců. Pod štíty přileb uviděl jakoby identické, naprosto klidné oči. Když k nim přikročil, skoro neznatelně se napřímili. Ladislav v rozpacích rozhodil rukama: „Jsem vedoucí výzkumu v Týnu.“ Pozorovali ho, nikdo z nich se nepohnul, nepromluvil. Konečně ho napadlo něco, co by mohlo zapůsobit: „Kapitán Jirsa mě požádal, ať sem přijdu.“

Hlava v přilbě se naklonila k vysílačce na rameni, v praskání reproduktoru si s kýmsi vyměnila pár slov. Těžkooděnec popadl Ladislava za paži – ne moc zdvořile, zato pevně – a doprovodil ho do kostela. Antropologa napadlo, že takhle se asi cítí zatčený. Ve dveřích se zastavil a pustil podobné myšlenky z hlavy. Uvnitř panovala spoušť, dláždění pokrývaly dřevěné a kovové trosky. Zahlédl převržené lavice, z nichž se někdo zřejmě pokoušel postavit barikádu. Těžkooděnci střežili v boční lodi skupinu v uválených, potrhaných šatech, postavenou tváří ke zdi.

K Ladislavovi přistoupil kapitán Jirsa: „Tak se na ně pojďte podívat.“

Antropologova identita tím byla zřejmě potvrzena. Policista uvolnil sevření, mlčky se otočil a odešel.

„Je tady jedna ještě naléhavější věc.“ Ladislav se rozběhl k prvnímu pilíři vlevo před oltářem. Otvor do krypty zasypaly úlomky náhrobku, mezi nimiž se zkroutily vzpěry kovové konstrukce. „Někdo tam zůstal,“ zavolal zpátky na kapitána.

„Moniko!“ křikl do škvíry mezi kameny.

Jirsa přivedl několik mužů v černých policejních kombinézách, bez výstroje těžkooděnců. Začali lomcovat tyčemi trčícími ze sutin, napínali všechny síly, ale nedařilo se jim kamením pohnout. „Potřebujeme víc lidí,“ hlesl Ladislav. Kapitán se rozběhl ke skupině, stojící čelem ke stěně kostela.

„Otočit!“ zavelel Jirsa. Ladislav spatřil řádku obličejů, které by ho nijak nezaujaly, kdyby nenesly modřiny a škrábance. Vypadaly, jako by patřily náhodně shromážděným řidičům autobusů, prodavačům v supermarketu, dělníkům na stavbě. Chlapi vraceli Ladislavovi prázdný pohled. Uviděl mezi nimi muže, který měl na hlavě přilbu ze sloupu nad náhrobkem Čabelického. Byla teď promáčklá, zřejmě po ráně obuškem. U nohou jeho parťáka ležel kyrys s rozepnutými řemínky, který se mu zřejmě vůbec nepodařilo navléct. Objevil také potlučeného kostelníka s Tomášem a vytáhl je z řady.

„Já vám říkal, že žádní vandalové nejsme!“ obořil se Tomáš na kapitána. „Kam jsi zmizel? Proč jsi nás v tom nechal?“ obrátil se na Ladislava.

„Buďte rádi, že se pan doktor dostavil,“ odpověděl mu kapitán chladně. „Vy, vy a vy… celá tahle skupina, pojďte s námi. Někdo zůstal pod troskami, potřebujeme pomoct. Nepokoušejte se zdrhnout, všechny východy z kostela hlídáme.“

Muži se u sloupu sklonili k nakupeným kusům mramoru. Zatímco se polohlasem domlouvali na postupu, jejich výrazy ztratily znepokojivou jednolitost. Napadlo je použít prkna z rozbité lavice jako páčidla. Rychle se shodli, kterým kusem kamene začít, aby se trosky nepropadly do krypty. Za pár okamžiků byl otvor volný. Postávali nad ním a tvářili se podobně jako kameníci, když splnili úkol.

„Počkejte u zdi, než si vás sepíšeme,“ pronesl kapitán skoro omluvně. Nikdo se nepohnul z místa. Ladislav si uvědomil, na co čekají. Rozhlédl se po žebříku, ten ale trosky zatlačily do krypty. Vybral si dva svalnaté chlapíky, kývl na ně, ať se postaví k otvoru, a nechal se spustit dolů. Nohama se dotkl zkroucených příčlí, odrazil se od nich a seskočil. Uviděl, jak se u země vznáší modré světlo. Teprve když si jeho oči zvykly, rozeznal postavu schoulenou mezi rakvemi. Tvář měla skloněnou. Rozechvěle Moniku oslovil. Vzhlédla od displeje fotoaparátu, vzápětí oslnila Ladislava bleskem a znovu zmizela ve tmě.

„Nestalo se ti nic?“ zeptal se.

„Že vám to ale trvalo,“ odfrkla si. Ladislav zaslechl v jejím tónu úlevu, maskovanou předstíraným nadhledem. Znovu rozeznal její obrys. Než k ní stačil zamířit, vykročila k němu, minula ho a postavila se pod otvor. Ukázala nahoru. Zvedl ji, ucítil její teplo a vůni; pak se mu napjala v náručí, jak se natáhla k chlapům, a vznesla se vzhůru.

„Nikdo další tam není?“ naklonil se do otvoru kapitán.

„Nikdo živý,“ zabručel Ladislav. Vzpažil k otvoru.

„Co jsi nafotila?“ zeptal se Moniky, jakmile stál vedle ní.

„Všechny snímky pořízené v chrámu dostane arcibiskupství,“ ozval se kostelník.

„A ústav,“ dodal Tomáš skoro nesrozumitelně, protože mu otekl rozbitý ret.

„Pánové, přete se zbytečně, protože fotky jsou moje. Podle mě byste hlavně měli být rádi, že jsem pod tím haraburdím nezůstala, to byste teprve viděli story. Jinak, kupte si zítřejší vydání, budeme na první stránce!“ Zamávala jim a vykročila k východu.

„Moniko,“ dostihl ji Ladislav skoro u dveří s dřevěným mřížkováním, „nemůžeš přece takhle zmizet.“

„To záleží jenom na tobě,“ odpověděla. Věděl, že by ji měl vzít za paži a přitáhnout k sobě. Zároveň mu připadalo, jako by se mezi nimi otevřela mezera, širší a hlubší než vstup do krypty. Její slova o fotkách mu pořád zněla v uších. Nedokázal se pohnout. Vyklouzla ven. Ladislav uviděl, jak se usmála na policistu přede dveřmi, který jí okamžitě ustoupil a ještě jí křídlo dveří přidržel.

Ladislav se vrátil k otvoru do krypty, nad nímž postával kostelník.

„Nevěřil bych, že Abeles bude tady, v centrální dispozici,“ oslovil ho Jakoubek. „Přece jenom, byl to žid. Představoval jsem si, že ho pochovali někde u stěny. I to centrální umístění tam v kapli mi připadalo pochybné. Že ho schovají k Čabelickému, to by mě v životě nenapadlo. No vidíte, nakonec jste měl pravdu. Bylo třeba hledat ten hrob tam, kde neměl být.“

„Ještě přece nemáme potvrzeno, že je skutečně dole.“

„Jestli ta novinářka mluvila o první straně, co by to mohlo znamenat jiného?“

„Třeba chce napsat reportáž, jak zůstala pod troskami.“

„Ta bude na straně dvě.“

Nevesele se zasmáli.

Kapitán stál u zadržených, teď už se opírali o chrámovou zeď zády a tiše si povídali. Policisté kolem nich uvolnili formaci.

„Šimon se našel,“ oznámil Ladislav Jirsovi.

„Takže jsme všechnu tu práci dělali nadarmo – no, blahopřeju. Můžeme aspoň případ uzavřít. Zastavte se u nás, abychom sepsali protokol. Později odpoledne, až vyřídím tuhle partu.“ Kapitánův hlas zněl unaveně. „A povězte mi – kde celou dobu byl? Že se schovával u nějakého kamaráda?“

Ladislav mlčky přikývl.

„Věděl jsem to. Měli jsme na vás a na vaši exmanželku přitlačit. Jenže co jsme mohli vypátrat, když jste hráli proti nám?“

„Nic jsem vám nezatajil.“

„Ale taky jste nám neřekl nic, co by nám pomohlo. Co se vlastně přihodilo ten den, kdy Šimon zmizel? Já jsem tušil, že se něco stalo. Nemyslel jsem si, že byste mu záměrně ublížil. Ale mohla to být náhoda. Nešťastná náhoda. Mohla vám ujet ruka… Kluk mohl nešťastně upadnout…“

„Opravdu jste si myslel, že za Šimonovo zmizení můžu já?“

„No, nestává se to. Že by otec zabil syna. A navíc puberťáka.“

„Tak vidíte.“

„Ale neříkejte mi, že jste s tím neměl nic společného… A co ten židovský kluk? Co si myslíte o něm? Věříte, že ho jeho táta zabil?“

„Hm… nejsem si jistý.“

„Arcibiskupství chce být o všem informováno,“ přerušil je kostelník, který opět nasadil svůj zdvořilý, ale pevný tón.

„Řešíme zrovna jiný případ,“ utrousil kapitán.

Mezi sloupy se objevil otec Brušák.

„Ještě nevíme, jestli jsme něco našli. A snímky z krypty budete muset získat od té novinářky,“ pokrčil Ladislav rameny.

„To teď není podstatné,“ odpověděl kněz a rozhlédl se po zpustošeném kostele. „Tohle všechno se nemělo stát. Podcenil jsem, jaké síly jsme uvedli do pohybu. Zmátla mě příležitost, která se mi zdála jedinečná.“

„Náš výzkum opravdu je mimořádný, kdy budou znovu otevírat kryptu? Až někdy za sto let.“

„Vy mi nerozumíte. Nalézt ostatky Šimona Abelese je samozřejmě důležité, ale já jsem měl ještě jiný cíl. Osobní.“ Brušák se zarazil, sklonil hlavu. Překvapený Ladislav s ním poodstoupil od skupiny.

„Co jste vlastně hledal?“ zeptal se ho.

„Víte, vyrostl jsem jako sirotek. A samozřejmě jsem si kladl otázku, jak mohl Bůh dopustit, aby mí rodiče…“

„Co se jim stalo?“

„Zemřeli za války.“

„Nikdo z příbuzných nepřežil?“

„Emigrovali ještě před válkou. Mí rodiče se nedokázali včas rozhodnout.“

„A jak jste se zachránil vy?“

„Vychovaly mě jeptišky.“

„Otče… promiňte… Nemáte náhodou příbuzné v Austrálii?“ vyhrkl Ladislav. Rozbušilo se mu srdce.

„Proč?“ zeptal se kněz. Tvářil se sice jako vždy dost povzneseně, ale antropolog si všiml, že uhnul očima.

„Žije tam žena, která pochází z Abelesovy rodiny. Napsala mi, že jeden její zdejší příbuzný válku přežil. Skrývaly ho jeptišky. Stal se křesťanem.“

„Ten zápis v knize návštěv… Mohlo mě napadnout, že ho najdete. Přikázal jsem sice kostelníkovi, ať vám o něm neříká, ale ne­uvědomil jsem si, že i vy berete výzkum osobně. Podobně jako já. Uvažoval jsem, že tu stránku z knihy vytrhnu, ale nedokázal jsem se odhodlat… Víte, celý život jsem se snažil smazat svou minulost. Zapomenout na ni. Tvářit se, že nikdy neexistovala. Proto jsem se nedokázal té paní v Austrálii ozvat. Bylo příliš bolestné přiznat si, že jsem měl rodinu, protože pak by mi začala doopravdy scházet. Zároveň jsem nedokázal zničit jedinou stopu, která k mým příbuzným vedla. A všemožně jsem podporoval výzkum Abelesova hrobu. Nevím, co jsem se chtěl dozvědět. Vlastně vím. Chtěl jsem, aby se potvrdila oficiální verze. Že Šimona zabil jeho otec, třeba nešťastnou náhodou… Aby alespoň tahle osobní historie dávala smysl a nebyla jenom padělkem. Když si uvědomím, že jsem se do toho pouštěl, abych se něco dozvěděl o sobě… To je pořádná oklika, co říkáte?“

„Já… asi nedokážu váš příběh zhodnotit… Vlastně si ho ani neumím představit…“

„Mockrát jsem rozepsal té ženě z knihy návštěv mail. Pokaždé jsem ho uložil mezi drafty. A nakonec jsem ho už ani neotevíral, protože jsem se bál, co by mi odpověděla, kdybych ho poslal.“

„Napíšu jí sám.“

Brušák věnoval Ladislavovi nepřítomný pohled, slabě se usmál.

„Všechno bylo stejně zbytečné,“ prohlásil najednou.

„Myslíte to, že jste svůj mail neposlal?“

„Ne…“ Kněz ukázal na nepořádek kolem sebe. „Myslel jsem, že pravda vyjde najevo, a místo toho… se jenom objevily další lži. Ty články v médiích byly skutečně zoufalé. A když si vzpomenu na angažmá pana Kasejovického! V těchto dnech jsem se navíc dozvěděl něco, o čem jsem dosud neměl tušení. V Německu totiž vyšla o Abelesovi kniha.“

Ladislav trpělivě čekal.

Kněz se sklonil k prknům z lavice, o které měl opřenou aktovku. Vytáhl ohmatanou červenou brožuru s fotografií Týnského chrámu na obalu, zježenou žlutými lístečky.

„Vzpomínáte si, jak Lazar Abeles tvrdil, že Šimon zemřel při záchvatu? A jak jemu ani ostatním z rodiny nikdo nevěřil, protože to působilo jako očividná lež? Tak podle autorky mluvil pravdu. O Šimonových záchvatech prý vědělo široké okolí. Všichni svědci je potvrdili. Chlapec měl opravdu také svrab. I to se prokázalo. Lazar tedy nelhal. A jestli nelhal v téhle věci…“

Ladislav knězi pověděl o své návštěvě u patoložky.

„A víte, co je nejhorší?“ pokračoval Brušák, jako by ho neslyšel, nebo jako by se nechtěl dozvědět další důkazy o Lazarově nevině. „Ta paní není historička. Kdyby byla, můžeme doufat v odbornou diskusi. Sezvou se odborníci na dané období, zástupci církve i židovské obce, proč ne. My víme, jak spolu vycházet. Teze se postaví proti sobě, uspořádá se konference. Závěry se shrnou do publikace, v níž může klidně existovat víc teorií vedle sebe; obrousí se jim hrany. Ona se ale soustředila na medicínskou stránku věci. A navíc zmapovala pohyb Šimona, Lazara a dalších den po dni. Její časová osa se dá těžko zpochybnit, protože se jako první dostala k detailům. Prozkoumala archivy, jimž se dosud nikdo nevěnoval. A výsledek? Moji předchůdci vycházejí z celé historie jako křivopřísežní manipulátoři. Vy jste věděl, že proběhla druhá exhumace?“

„Cože? Jsem si jistý, že Tomáš připravil podklady svědomitě, ale nic takového…“

„Na to právě přišla až ona. Císař Ferdinand I. přijel v roce 1810 do Prahy, dozvěděl se o abelesovské legendě a z nějakého popudu nechal otevřít hrob. A víte, co zjistil císařův lékař? Popřel násilnou smrt a potvrdil, že Šimon měl v obličeji stopy po infekční chorobě… Takže tohle všechno bylo zbytečné,“ rozhlédl se po zpustošeném chrámu.

„Ale… proč jsme Šimona nenašli pod jeho epitafem? Píše se v té knize, kde bylo tělo pochováno v roce 1810?“

„Exhumovali ho samozřejmě za přítomnosti lékaře a zástupců dvora. Císař už ale žádné pokyny ohledně nového pohřbu nedal. Rakev prý stála nějakou dobu v kapli, než se farář rozhodl jednat. Údajně nechal Šimona pohřbít na stejné místo. Jenže… tenhle případ je důležitý pro příliš mnoho lidí a důkaz v podobě těla Šimona Abelese je klíčový pro ně pro všechny. Věděl jste, že Týn byl jezuitský kostel? Až do roku 1773, kdy řád zakázali? Možná se o třicet sedm let později našel někdo, kdo stále ještě ctil jezuitský záměr považovat Šimona za mučedníka. Snad chtěl zabránit tomu, aby se ostatky zkoumaly potřetí. Anebo hrálo příliš velkou roli to, že Šimon byl…“

„Žid?“ zeptal se Ladislav nevěřícně. Brušák přikývl.

„Ptal jste se mě, jestli byl Šimon pokřtěný. Existuje na to názor, který jsem vám nechtěl říkat, protože jsem se bál, že byste ho nedokázal pochopit. Moji předchůdci tehdy došli k názoru, že pokřtěný byl – jako mučedník, vlastní krví.“

Ladislav čekal, co Brušák dodá.

„Jsme zase na začátku,“ konstatoval kněz. „A co vy, budete chtít pokračovat?“

„Já se do krypty chystám v každém případě,“ odpověděl Ladislav. „Doufám, že arcibiskupství nebude trvat na ukončení výzkumu k dnešnímu dni. Chrám teď asi stejně zůstane nějakou dobu zavřený, než se dá do pořádku, ne?“

Brušák se zatvářil, jako by chtěl odpovědět, ale nakonec jenom stiskl Ladislavovi ruku. Otočil se a vykročil, po cestě překračoval rozlámané chrámové zařízení. Zastavil se před oltářem, sklonil hlavu a znehybněl. Pak se shýbl k troskám, aby je rozvážnými, promyšlenými pohyby začal skládat k nejbližšímu pilíři.

Ladislava po cestě k Mary napadlo, jestli nemá koupit květiny, zapřemýšlel i nad lahví vína. Nakonec se nedokázal rozhodnout a přišel s prázdnýma rukama. Napadlo ho, že je to pro jeho vztah s Mary vlastně typické. Zastavil se před vršovickým činžákem ze začátku dvacátého století, našel tlačítko zvonku. Pokoušel se představit si, že tenhle dům má něco společného se Šimonem, nemohl tomu ale uvěřit. Postavy karyatid, polosloupy a římsy – všechno bylo dokonale opraveno zářivou omítkou – citlivě repasované vchodové dveře – nic nenaznačovalo, že tudy syn někdy prošel. Ladislav vstoupil do chodby obložené mramorem. Obrazce na širokých deskách mu připomněly vrstvy půdy, jak je znal z terénních sond. Ze dveří v patře vyhlédla Mary.

Stoupal k ní, cítil ostych a zvědavost zároveň. „Nic nenesu,“ oznámil na prahu.

„Hlavně že jsi přišel,“ odpověděla rychle. Pochopil, že si připadá stejně nejistě jako on.

„Á, rodičovská sešlost,“ poznamenal Šimon, který se vynořil z jednoho z pokojů. „Nebojte se, nechám vás o samotě. Jdu za Katkou. Kvůli opsání sešitů, opravdu. Jo, její fotr tě pozdravuje, tati.“ Ladislav uvažoval, odkud může otce spolužačky znát. „Prej jste si spolu hezky pokecali po telefonu.“ Nedokázal odhadnout, o který z hovorů, při nichž se pokoušel dozvědět se něco od rodičů, mohlo jít, nemínil ale přiznat barvu.

„A… jak se tvářil na to, že ses našel?“

„Řekl jsem mu, že mu všechno vysvětlíš.“

„Tak teda díky.“

Usadil se v kuchyni a rozhlédl se po ní ve snaze vyčíst, jak Mary žije. Nic nenaznačovalo, že by tu s ní někdo bydlel. Kromě jejích věcí leželo kolem jenom Šimonovo oblečení a jeho učebnice a sešity, jako v Ladislavově bytě.

„Promiň. Měla jsem ti to říct už dávno,“ začala Mary, jakmile před něj postavila čaj.

„Já jsem si zase nechal pro sebe, proč Šimon zmizel.“

„To, žes mu jednu vrazil, není žádný zločin.“

„Netušil jsem, jak moc těm hrám propadl.“

„Se Šimonem sis o těch vašich víkendech jenom užíval, a vlastně jsi ho neznal.“

„Musím se nějak živit.“

„Nikdo ti nevyčítá tvou práci. Měla jsem ale vždycky pocit, že ty si do těch svých hrobů zalézáš s až moc velkou chutí. Že se v nich dobrovolně pohřbíš, abys nemusel nic řešit…“

„Nehádejte se!“ zaznělo tlumeně z chodby.

„Tys neodešel?“ lekla se Mary.

„Musel jsem na vás trošku dohlídnout. Vy jste schopní se do sebe hned pustit. Místo abyste probrali školu, policajty a vůbec.“

„Běž už, Šimone. I když ti to tak asi nepřipadá, my s tátou jsme oba rozumní lidé,“ řekla Mary klidněji.

„Mám svoje pochybnosti.“

„Padej.“

Na chodbě klaply dveře.

„Do školy bychom asi měli zajít společně,“ navrhla Mary.

„Taky jsem si říkal. Policajtům jsem už dal vědět, že je Šimon na světě. Mám přijít sepsat protokol, snad se v tom nebudou chtít dál vrtat. Kapitán Jirsa vypadal docela smířeně,“ řekl Ladislav a nechal si pro sebe, za jakých okolností mu o nalezení Šimona pověděl.

„Nemusíme jim vysvětlovat, proč Šimon utekl,“ poznamenala Mary.

„Díky.“

„Musíš ho ale přimět, aby ubral s počítačem.“

„Já vím. Během posledních pár dní jsem o téhle věci uvažoval v jednom kuse.“

„Jen aby nás nechaly být média. Ta jejich kampaň se rozjela hrozně rychle a pak už jsem se ti kvůli nim neodvažovala prozradit, kde Šimon je. Bála jsem se, že nás popíšou jako úplné pitomce.“

„Fakt jenom kvůli těm článkům v novinách?“

„No jo. Navíc Šimon ode mě zdrhnul taky. A už mi jenom posílal esemesky po skypu, že je v pořádku, ale ať ho nehledám. – Hlavně aby nám teď novináři dali pokoj.“

„Myslím, že se po tom chaosu v Týnu zaměří na úplně jiné věci.“

„Já žasnu. Fakticky mě slyšíš. Jako bychom se najednou dokázali domluvit.“

„Asi jsem z těch svých hrobů přece jenom vylezl.“

Mary se na něj podívala přes okraj šálku.

„Možná jsem měl přinést víno.“

„Víš, ta dlouhá doba, kdy ses schovával na výzkumech, se nedá jen tak smazat. A skrýval ses tam přede mnou, tak už si to přiznej. No dobře, asi jsem neměla tak tlačit, aby sis našel nějakou práci v Praze, ale… Víš, já jsem nezapomněla, co jsme zažili pěkného. Během let se to ale nějak vytratilo. Předtím jsem si ani neuvědomovala, že je to tady, a najednou to bylo pryč. Co to vlastně bylo? Nějaká jiskra ve vzduchu, energie někde uvnitř? Chuť smát se, když vyprávíš vtip, tím svým způsobem, že si pamatuješ jenom začátek a konec… Touha brát tě vážně, když vykládáš rozumy?“

Ladislav váhal. Možná by měl vstát, vzít ji kolem ramen a pohladit po vlasech. Neohrabaně se zvedl, položil šálek. Příliš prudce – narazil o podšálek, div se nerozbil.

„Radši zůstaň sedět, prosím tě,“ řekla. Pořád ještě ho měla dokonale přečteného.

Ladislav navrhl: „Co kdybych zavolal do školy a domluvil se s nimi, že tam přijdeme? I se Šimonem?“

Napětí se vytratilo, Mary mu nalila další šálek čaje.

„Rovnou jim pověz, že už dohání, co zameškal.“

„Myslíš, že se jim mám zmínit o problémech s počítačem?“

„Co kdybychom se je nejdřív pokusili vyřešit sami?“

„Proč jsi ho vlastně nechala u sebe?“

„Ze začátku jsem tě asi chtěla trochu naštvat. Vynutíš si, aby Šimon bydlel s tebou, a pak ho nedokážeš ukočírovat. Neodhadla jsem ale, co se rozpoutá za poprask. Taky jsem podcenila, s jakou vervou se pustíš do pátrání. Chtěla jsem ti to říct, ale celou dobu jsem čekala… Čekala jsem vlastně, až…“

„Až si popovídáme?“

„Asi.“

„Existujou i mobily.“

„Že to říkáš zrovna ty, takový nepřítel pokroku.“

Doma Ladislav zapnul notebook a otevřel mailovou schránku. Objevil zprávu od izraelského bratrance Abigail. Stručně, ale přátelsky se omlouval za opožděnou odpověď. Nemůže přispět ničím podstatným, vzpomíná si jen na určitou drobnost, která se v rodině traduje. Šimona Abelese prý okouzlila křesťanská hudba, ta měla být hlavním důvodem jeho pokusu o konverzi, daleko spíše než náklonnost ke křesťanství. Netuší, dodal zdvořile na závěr, jestli tento detail může Ladislavovi nějak pomoci.

Antropolog vstal, vydal se na chodbu před lednici a podíval se balkonovými dveřmi ven. Okna naproti uviděl neobvykle jasně. Vyplňovala je jakási lesklá plocha. Zamžikal, pak si uvědomil, že clona mezi jeho balkonem a protějšími okny zmizela. U kmene stromu dole na chodníku zasvítily žluté ovály odřezaných větví. Výhled byl dokonalý. Okna naproti teď ale zastírala lesklá žebra žaluzií. Poodstoupil, pak otevřel dveře na balkon a vdechl mrazivý vzduch. Nedokázal rozeznat ani to, jestli mezi žaluziemi proniká světlo.

Uslyšel hlasy, naklonil se ještě jednou přes zábradlí a uviděl, že před protějším domem stojí dodávka s otevřenými dveřmi. Parta mladých lidí nakládala nábytek a zařízení, podle jejich žertování to vypadalo na akci svolanou přáteli, která vyvrcholí mejdanem v novém bytě. Uviděl mezi nimi ženu s dlouhými vlasy. Věděl, že kdyby na ni zavolal, uslyšela by ho. Anebo by mohl seběhnout po schodech, během půl minuty by stál dole. Dodávka byla ještě poloprázdná, nestihli by do ní nanosit všechny věci, zabouchnout dveře a odjet. Nedokázal se rozhodnout. Vrátil se do chodbičky a otevřel lednici, jako by se chystal uvařit Šimonovi, až přijde zpátky od Mary. Pak dvířka zase zaklapl a zůstal tam stát, na půl cesty mezi synovým pokojem a ulicí. Nakonec zamířil do kuchyně a zkusil najít Moničinu vizitku.

Když se večeře ohřívala na pánvi a Ladislav znovu vkročil na balkon, ulice u protějšího domu už byla prázdná. Vyklonil se a zadíval se tam, odkud měl přijít Šimon. Spatřil chlapeckou postavu, která se z toho směru vynořila. Musel to být on, už podle toho, jak v lehkém předklonu, energicky rázoval dlouhými kroky. Nemohl si ho s nikým splést. Nechal ho přijít tak blízko, aby ho bezpečně poznal, pak na něj zamával. Chystal se zavolat jeho jméno, ale to už chlapec na chodníku zvedl ruku.

Šimon Abeles 24.

  

Herman se svezl vedle sázecího pultu na podlahu. Svět kolem něj se rozkymácel. Uviděl před sebou Matěje, nesmyslně se usmívajícího, který se proměnil v Šimona. Zahlédl otce Johanna, Löbla s divokým výrazem, jeho bílé chodidlo na popravišti. Všechno, na co se pokoušel celé měsíce zapomenout, se mu znovu objevilo před očima. Zvedl se a zamířil nejistým krokem do oficíny: „Potřebuju si promyslet, jak text rozvrhnout. Za pár hodin jsem zpátky,“ řekl impresorovi a rychle se vydal zpátky, aby se ho muž s okuláry nemohl začít vyptávat na podrobnosti.

Bloudil ulicemi, až vešel do jednoho z kostelů, protože už nedokázal čelit tvářím chodců. Chvíli seděl v lavici a pokoušel se modlit, ale nedařilo se mu skutečně se do modlitby ponořit. Pak si všiml schodů na kůr. Za okamžik se usadil na stoličce varhaníka, zády k prázdné prostoře lodi. Od úst mu stoupala pára, v níž nepoznával vlastní dech. Připadal si, jako by s Šimonem, s Lazarem i s Löblem zemřelo pokaždé i něco z něj a teď už mu nic nezůstalo. Zvedl ruku nad klaviaturu, zaťal ji v pěst, ale nenechal ji dopadnout. Rozprostřel prsty po klávesách. Nevydaly žádný tón.

Doma mu Máří překvapeně vyšla vstříc do síně.

„Matěj…,“ začal, ale nedokázal pokračovat. Pokoušel se jí popsat, co si přečetl, a především dát tomu nějaký smysl. Potom už ji jenom uklidňoval. Vrátil se do tiskárny a postavil se k sázecímu pultu. Rozhodl se popsat Matěje tak, jak ho znal, ale brzy toho nechal. Už jenom čekal, až odpoledne uplyne.

Pak se vypravil do židovské čtvrti. Bloumal jí nazdařbůh, dokud nedošel k hřbitovní brance. Jakýsi stařec u ní prodával výroční svíce. Koupil si jednu, zalovil v kapse kabátu, až nahmátl Hiršovu jarmulku. Náhle vsadil na to, že snad přece jen vypadá trochu židovsky, a tedy že nebude nápadný. Jeho myšlenka se propojila s dalším pocitem. Uvědomil si, že to, co chce udělat, chce podniknout sám.

Stařec se netvářil nijak překvapeně, nezdálo se, že bádá, zdali je Herman židovský obchodník z ciziny nebo snad křesťan se zájmem o židovské hřbitovy. Tiskař urazil několik kroků do nitra hřbitova.

„Hledáte hrob někoho významného?“ zavolal na něj ještě stařec, ale Herman zavrtěl hlavou.

„Kupte si ještě tady leták. Píšou o jedné moc smutné historii, která se stala v pražské obci.“

Herman mechanicky zaplatil i za leták. Začetl se do textu, nepřekvapilo ho, že líčil Šimonovu smrt, ale zaujala ho použitá první osoba. Autor letáku událost popisoval, jako by byl u toho, když Šimona vyzvedávali z hrobu. „Obrátil jsem jeho tělo, aby ho doktoři mohli prozkoumat.“ Napadlo ho, jestli vyprávění nesepsal Hirš, ale pak si uvědomil, že příběh je podaný stejným způsobem jako ve výtvorech otce Johanna. Jenom perspektiva byla přesně opačná. Lazar tu vystupoval v roli příkladného otce, který ztrestal syna odpadlého od víry.

Herman slepě hleděl na leták. Přemýšlel, jestli ho nemá vrátit starci, pak ale došel k hrobu význačného rabína. Škvíry v rozích tumby vyplňovaly lístečky s přáními. Herman uvažoval, jaké přání by měl napsat, ale na nic nepřišel. Nic se nedalo vrátit. A nic se nedalo ani vysvětlit. Nakonec složil leták a vsunul ho do škvíry tak, jak byl. Jako svědectví – ačkoli nevěděl, kdo ho bude číst. Nebo jako obžalobu, přestože netušil, který soud by se jí měl zabývat. Jako anonymní dopis napsaný sobě samému.

V rukou mu zbyla svíce. Vydal se naslepo mezi hroby, dokud nenarazil na jeden, jehož stéla z růžového mramoru mu připomněla pražský hřbitov. Nepodíval se, čí jméno na ní stojí.

Svíce měla podsadité tělo. Herman pomyslel na toho, kdo ji vyráběl. Představil si, jak se do ní otiskly jeho dlaně, a vzpomněl si na dlaně lidí, které už nikdy nepotká. Obvykle si ve vzpomínkách vybavoval jejich tváře, teď ale myslel právě na jejich dlaně, jichž se tolikrát dotkl, když si podávali ruce. Připadal si, jako by kolem sebe tápal v temné místnosti, věděl, že v ní ostatní jsou, ale pokaždé sáhl do prázdnoty.

Postavil svíčku na stélu, zapálil ji. Plamen se dychtivě rozvinul, pak uhnul před dechem větru, jako by se chtěl schoulit. Přece jen se roztančil, jenom tu a tam ve vzdušných poryvech překvapeně strnul. Jakmile se vítr utišil, vztyčil se v celé výšce. Po svíci stékala průhledná slza. Herman sledoval její pomalý, nezadržitelný pohyb. Nedosáhla náhrobku, protože po cestě znehybněla a znovu se stala tělem svíčky, které stravuje plamen.

Právo je ďáblův vynález, vybavil si Matějova slova. A knihtisk? Opravdu ho vynalezli díky Božímu vnuknutí? Najednou si byl skoro jistý, že v letáku, který koupil od starce, byly formulace převzaté z jeho vlastních textů.

Naposledy Šimon

  

Sedí zpříma, jako by se chystal vyskočit a rozběhnout se – před sebou má ovšem monitor. Jeho oči přebíhají z jednoho bodu obrazovky do druhého. Ukazovákem se chystá stisknout tlačítko myši. Občas mu proběhne hlavou vzpomínka na události pár dnů staré, na jeho vlastní hru, v níž se ocitl. Každým okamžikem se ale znovu rozběhne hra před ním. Těší se, že už nebude muset o ničem uvažovat. Za rohem skladiště se vynoří voják, blíží se dlouhými skoky, skoro se vznáší, jako kdyby nic nevážil. K Šimonovi doléhá nezřetelný hlas, na něco se ho ptá, o chvilku později otázku podrážděně opakuje. Šimon zmáčkne tlačítko myši, zbraň by měla spustit palbu. Nic se nestane. Zopakuje akci se stejným výsledkem; usoudí, že přestal fungovat internet. Ohlédne se a uvidí svého otce, který právě vypnul modem. Je deset večer; Šimonova doba vyhrazená pro internet právě skončila.

Naposledy Herman

  

Stojí před tiskařskou kasou a chystá se uchopit první literu. Text, který bude sázet, nemá připíchnutý na tenaklu. Vznáší se mu před očima. Zatím v podobě první věty, na kterou naváže druhá, a na ni zase další. Herman se chystá popsat Matějův příběh podle jeho dopisů. Nezmíní se v něm o Šimonu Abelesovi, ten však bude součástí vyprávění – vždyť kvůli němu přece Matěj odjel. Herman ví, že Matěj na Šimona nikdy nezapomněl. Proto se ho snažil nalézt v indiánském chlapci. Proto chtěl, aby se všechno odehrálo znovu, ale jinak, s jiným koncem. Po Matějovi ovšem zůstal jeho vlastní příběh. Je třeba ho vyprávět, co nejpřesněji, jako by se odehrával znovu. Jinak zůstane zakletý v dopisech s rozpitými, zvarhánkovatělými obálkami, jako by se nikdy nestal. A je tady ještě jeden důvod. Herman musí popsat Matějův příběh dříve, než z něj někdo jiný vytvoří leták.
